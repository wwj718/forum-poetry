《狐闹集》[荐]
----江湖倘遇堪抚掌,笑指青襟忘姓名----

七律老效
老效伯鱼为二南,聊胜凄怆过江潭.六爻不祝龙行亢,三耳空闻蚁战酣.
幸未得名同竖子,倘能痛饮亦奇男.西窗毅魄叩棂急,要与先生谋快谈.

七律次韵兰之幽兮二首
去去朝花不可寻,渐闻蚁动若相侵.天人寤寐飞星细,海色凄凉抱影森.
四壁来轻绝伦者,一枝依老太平心.楞严经卷从头读,隐里原宜自颂吟.

乍逢翻作不胜悲,歧路能教梦久亏.一自单衣辞并影,五年旧伞为初持.
应无环佩相留意,何似兰桡未去时.别后风波归永忆,长宵乏计解沉思.

七律怕算
读《大唐双龙传》,见徐子陵与师妃暄有情,浓极若淡.师更语徐以“骑骡找骡”之理,方知天下好,莫非眼前人.惜独余不能返也.
怕算红尘误几多,青衫绿鬓两消磨.已成破镜难圆镜,方悟骑骡费找骡.
障眼功名身岂我,转头寂寞意如何.春风纵与王郎便,杨柳他年笑烂柯.

七律次韵BOBO纪巧遇旧时同学于外邦
想是关山一并开,夷邦竟遇老英才.浑忘萧发犹能啸,未著春衫或可哀.
谑我庖厨终惯矣,问君螯酒尚雄哉.伶俜漏指七年事,旧燕堂前总不来.

七律与紫色书
雪里曾逢认旧年,霜毛又动意拳拳.想君东楚研曹墨,许我天涯上薛笺.
淝水足知身百二,夷门正引客三千.生刍一束亦旋走,取道寒家有榻眠.

七律与孤影书生
笔正堂堂气正恢,少年襟抱与谁开.绝怜书客为张目,未必英雄惟楚才.
沧海云帆宁我弃,灵魂夜语似君来.望中会见花如雪,棠棣当时共手栽.

七律与哀骀它
经横在角非沽誉,德未于形自显闻.最似中州深避世,旋教北冀不空群.
过江鲫效弹长铗,顾曲人堪运快斤.纵好溪山休稳卧,眼前诸子尚能文.

七律次韵哀兄感台湾选举事
待锄庭草绿如侵,卷守公羊费久吟.客向江关劳剧想,鸿开海气阙佳音.
榻旁某子重瞳相,殿上诸君七窍心.山鬼能知今岁事,鲍鱼车驷恨应深.

七律二首闻国民党主席连战登陆感作
六十年来一拜临,亲陪陵寝喟何深.鏖兵定忤先生意,蹈海应明孽子心.
故国青山开一线,春风白发表微忱.东南已久偏安局,老翅幸能归旧林.
*连战首谒中山陵.

半世风霜稍见侵,雷章正破海天深.特尊禹鼎来方伯,毋使希声作翰音.
久识上兵非伐勇,能消反侧在攻心.中朝待辟田横士,王气长安尚郁沉.

七律次韵醉卧长安兄
俊赏风流不具鞍,诗宗已脱古人坛.犹传碧海骑鲸客,曾引高斋倚马叹.
小试从知得文久,平生未识立言难.吾侪讵可私公子,处处河山待雅翰.

七律听月兄以《当代青年网络诗词选》见赠,赋此谢答.
逼人淫雨兼催病,赖有君书略不疲.旌举好凭新秀力,火传应黜老夫诗.
也如滕阁初临后,尚见夔州未到时.妙质都为平世得,明珠薏苡一何悲.

七律题沉香无痕<我的母亲>文后
倚门犹自颤华颠,对此安能不泫然.三代惠于容忍德,一生解作米柴篇.
春晖待报应无计,彩戏为娱尚有年.我坐天涯忽涕下,因君忆取旧炊烟.

七律题孟依依《月出集》后
名声数载如雷贯,读此益惊天下奇.陌上花翻悲乃尔,楼中燕语喟何其.
能开赵壁由活计,兵抵蔡州真不期.夜夜清溪恐稍瘦,谁为得佩可人儿.

七律赠孟依依辞菊斋版主
当年终里识卿初,翰墨名心付阙如.数语犹关贱子意,短檠独照妙人书.
黄花云鬓未为晚,紫气京师大可居.异日风裁凭想象,青丝闲弄象牙梳.

七律论坛遭人滋扰,粉墨登场者竟为昔日故旧,感而赋此.
去者重来应不愧,丹楹未上鲁侯宫.任安有节身仍健,季友修权计尚工.
三舍知非乏战力,一先敢请让明公.x言易俾君子怠,记得当年筹策功.

七律与文政一
忍死留书谢不曾,儒冠未误气骞腾.黄钟大吕公犹在,紫电长缨我欲能.
触壁童头焉有角,听铜瘦骨尚多棱.百年已卜先得老,千丈高寒为照应.

七律与文政二
笔底雄兵似怒号,南山气势两相高.坛间推汝掌牛耳,海内共谁膺凤毛.
千里快风堪佐酒,一船明月好持螯.我移庐下多时矣,想及辽东欲仗篙.

七律与文政三
说及操持最认真,吾兄岂是缓腮人.运筹正可拟公孝,量腹何曾惭伯仁.
白首无妨三岁约,青钱不买万山陈.起看诗国多歧路,老骥安辞指要津.

七律与怪味斋
人间懒对翻覆手,酒病消磨忘夜吟.贱子秋霜来白发,多君草色认青襟.
何堪弄笛吹山老,未许燃犀照涧深.细和危楼星击铁,一天风冷少年心.

七律与文熙俊
尚记初逢讶不群,风流人傍老梅根.露珠功用未足取,灯火文章宜细论.
要击平生海鹏翼,料无前路羝羊藩.君心与否波心在,十里秋池带旧痕.

七律与月依然
我已挂帆沧海外,君今更拟碧山期.微躯来去不得已,平世遭逢诚可思.
庶见素衣悲此后,竟辞南浦默然时.贫年又与添衰老,待抚青春作语奇.

七律与潘乐乐
厚学养诗非我能,羡君大手遣龙腾.简斋劲敌出明世,败壁穷儒吁短灯.
畏影未休当怎走,藏山不稳更何凭.稍知七宝玲珑塔,一纸安笺最上层.

七律与高树晚蝉
宴坐维摩剧好贤,坫坛无恙复周旋.病于斯世真谬也,我与使君俱泰然.
木叶江湖唯旧识,鱼龙襟抱在陈编.人间谁敛多情手,风雨楼前向冷蝉.