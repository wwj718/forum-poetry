　　《君我》：我身如寄君身亦，烟月围城两地侵。冷嶂千屏生梦背，恍陈蝉翼隔关心。
　　2010-2012，三年青春，仿佛烟花一瞬。其间我错付了许多真情，也辜负了许多深情；回首默忖，中心惶恐。谨结此集，献给我爱的人、爱过的人，爱我的人和爱过我的人。鸣谢小浣浣（去年浣溪沙），《君我》为你而写。




诗?五言



归路即景

细雨丹青手，窗灯着二三。数人穿画去，城北复城南。


相逢还是离别

花片穿街瘦，随人月半圆。及肩偏似雪，呵气恐飞烟。


下山

（我回头的时候，你还在那块石头上站着。然后我愈行愈远，你渐渐不见――你还作了山色。）

大风扬木叶，千穴响离歌。一望惟棱角，年光不打磨。


晓行

草露洇人迹，河烟润柳条。将风半分力，吹月下青桥。


雨天

湿云晴不放，青巷欲行槎。伞跳银鱼子，人人似藕花。


野营

触山风对响，临帐火参差。滩月回头在，未曾生我时。


后来有雨

（那一年，我们忽然就分手了。送走你以后，武汉大雨。）

转身雨初至，擎伞入微茫。人我皆光怪，江城夜海洋。


樱花七日

（听说“樱花七日”，没想到，我们的青春比花期更短。）

看樱疑看水，风过雪波扬。七日春潮落，方知海变桑。


晓雪

梦锁街南树，寒枝暗出芽。回风忽弹指，惊发满天花。


霁月

昨夜应来雪，三分入梦轻。七分天不放，团作此时明。


再雪

细雪笼街至，幽辉似月清。疑经小蛾齿，烂嚼大光明。


月出

月出鱼龙窟，连波至我家。犹怜光未沸，一沸好冲茶。


半个月亮

四野灯瞳合，月斜鹦鹉洲。恍然水仙子，潜出俏梳头。


窗外

梦散星将烬，览江灯火虚。听潮客安在，疑化美人鱼。


第几颗石头（雨天臆想）

（“用三颗石头，叠了一个我，有首有手有梦也有愁”。张雨生，《石头》。）

如石生苔晕，遮衣碧伞鲜。湿街幻河道，吾骨未清圆。


昨夜

凉月幽如岛，中栖十万萤。焚身取微热，残梦散天青。


对月

冰心为谁灼？燃梦以相亲。知化身千亿，不知云或尘。


捞月亮的人

抱月风湖上，水清光渐非。带寒穿指去，投影复相围。


在路上

前路空无尽，峰头幻紫金。沾衣光欲灼，恐入夕阳心。


返景

山近如人立，回光贴背生。眉痕黛依旧，悲喜不分明。


天台夜眺

广夜深如海，大风衣角流。远灯明复灭，生息若浮沤。


镇南

镇南人小立，天色木樨黄。伞歇新秋雨，衣濡落蕊香。


晶窗

（隔巷观楼，恍若咫尺。）

探手晶窗外，欲摩烟雨楼。檐珠敲指骨，节节渗清秋。


见字如＿？

消瘦三行字，三年一纸收。眼枯无所复，惟遣月华流。


垂蔓

（何日，楼上垂下一根藤蔓。偶尔无心仰望，以为天堂近在手边。）

碧影云端落，当窗共雨飘。光阴几可触，天国一藤遥。


故园

旧巢檐瓦下，双燕小天真。软语猜谁个，合为新主人。


远眺

大风消目力，浓夜失山棱。月未生沧海，恐为鲸腹冰。


楼梯间忽见镜子

雨霁楼阴窄，回光触眼明。惶然一个我，停步在他生。


大雪

一般云过客，千种梦生涯。譬若鹅毛笔，各题蝴蝶花。
已有 3 人评分	威望	金钱	贡献	收起理由
 立石行山		 + 20		赞一个!
 广陵芍药	 + 5	 + 25	 + 5	很给力!
 我本山人	 + 10	 + 40	 + 10	很给力!
总评分: 威望 + 15  金钱 + 85  贡献 + 15   查看全部评分
本主题由 零落秋声 于 2012-12-5 21:01:48 设置高亮
分享到:
QQ空间
腾讯微博
腾讯朋友
分享0
收藏0
给力0
迮0
我绝不罕有，往街内绕过一周，我便化乌有。
使用道具 举报
夏婉墨


版主

 
串个门加好友打招呼发消息	
沙发
 发表于 2012-11-30 22:23:38 |只看该作者
本帖最后由 夏婉墨 于 2012-12-1 10:00 编辑


诗?六言



晓来

疏苔媚处檐滴，旧燕归时雾岚。昨夜闻听细雨，云中疑有春蚕。

====================

诗?七言



夜归

夜河风冷小东街，雨未倾城先入怀。迷眼窗灯犹几户，影光浮凸旧门牌。


雨思

北楼闲坐捻轻阴，雨线攒成一寸心。只惜思量无引处，清寒细过绣花针。


滨河夜车

倦极窗灯纷合睫，末班车近水风街。清寒一站知谁候，月色无波竟没鞋。


融掉的樱花夜

“在月光下变成水、变成烟、变成万物，如何？”

酥透春寒浸梦魂，起看山月出云根。光明恐使樱团化，锦绣烟藏绛雪痕。


阴天随笔

春似情诗页泛黄，随风揭去字清香。桃飘李乱无章法，却有相思十四行。


夜雨

远近寒声次第灯，共谁无寐守重城？终宵未肯稍停杼，密织清秋多少层。


碑林

步步流光积古台，风霜手迹任参猜。信知心力真刀斧，一列春秋刻骨来。


嘉陵暮眺

暮潮还作水云蒸，渐觉秋山尽失棱。夜与斯人谁寂寞，琉璃打碎数窗灯。


野云天

驮去霜天红一缕，西风雁背冷斜曛。草花香里单衣客，抱膝如磐对野云。


丽云天

丽云攒作荻花船，漫载清秋出碧天。会有长风捎过海，入君青眼恐成烟。


孤云天

大风劫却影伶仃，黯黯羁人望里停。似慰前生曾折翼，不能终老在天青。


过桂花街

江云欲渡小城阴，花气微潮袖底沉。偶有相思如米大，随风点化在眉心。


拱桥遗梦

水窄桥弯花伞低，早春遗落倩谁题？凝眸记取红衣远，回首惟随雨自迷。


旧照片

眼底温柔已泛黄，梨涡深处盛斜阳。流年不减当时醉，一片衷情在影光。


晴午

风暖茶闲老院春，小猫逐尾正天真。圈儿数到客心倦，梦作清风忘我身。


探友

黑瓦红墙石坎低，清明雨后访青畦。蝶儿应识故人到，飞上鞋尖兰草泥。


织围巾

驼绒细软就灯牵，无主相思亲手编。暖语温言空寄与，收针只怕到来年。


胭脂路上

斜照东城一段垣，捉针老妇半开轩。年年不见新花样，蓝水芙蓉翠羽鸳。


竹溪垂钓

几竿秋韵一篇诗，落入清溪何处之？白首阿公含睡坐，任他新月上钩迟。


未完成的画作

追忆裁开纸一方，青春布局未周详。时光滑过人轻睡，印下胭脂画海棠。


挑菜的老人

笠外人间雨渐微，芳春一担绿初肥。急挑年月飘然去，白发风花簌簌飞。


重游滴水岩归来

周旋水木客归迟，两袖微阳待入诗。毕竟青春追更少，余些哭笑老来痴。


J望

眼底微云渐不真，湖山入雨各成尘。岸头前度听风客，半旧红妆立此春。


见没田为湖有感

青山闭目入云烟，未证无棱已惘然。到底沧桑来一梦，相忘何必万千年。
我绝不罕有，往街内绕过一周，我便化乌有。
使用道具 举报
夏婉墨


版主

 
串个门加好友打招呼发消息	
板凳
 发表于 2012-11-30 22:24:35 |只看该作者
本帖最后由 夏婉墨 于 2012-12-1 10:21 编辑


词?小令/中调


临江仙 掌纹

几处前生笔迹，三千今世心魔。短长交错意如何？这横才缱绻，那竖已蹉跎。
辗转不成情字，勾留信是沉疴。清狂摊破病消磨。天机输一撇，惟握泪痕多。


前调 山鬼

噬骨清凉寂寞，迷神细碎烟萝。谁曾云海共消磨？大千无我处，缥缈有骊歌。
花事开成眺望，流年爬满青螺。东风消息是蹉跎。江湖容易远，欲忘已无多。


前调 梦里梦外

仿佛花风入梦，吹开年月封条。惊鸿一掠过蓝桥。小蟾赊冷眼，弄色似春潮。
酒醒疏枝扑曳，横窗宜拓宜描。交缠影子握还逃。掌心尘或泪，伏线乱如刀。


前调 每当变幻时

记得那回归去，藤墙树影茸茸。夕阳飞满落花风。转身犹小立，楼角数声钟。
渐老重来春暮，画图换了时空。擦肩人各月明中。夜凉街似雪，投晓恐消融。


前调 逆春寒

新雨沉吟巷陌，晚风低叹窗沿。闲愁纤细渥华年。谁经春睡处，花落梦中间。
惦念蒸干刹那，牵连枯竭之前。最难轻放是清寒。我心原似水，水色一城烟。


前调 如果爱

如果斜阳未冷，红茶还有余温。坐君对面是何人？翻翻新报纸，说说旧风闻。
如果时间猝死，命途忘记延伸。住侬心底是何人？同临空镜子，欢喜又天真。


前调 车上醒来

缓缓如舟浮荡，人潮已过千重。暮春眉眼正惺忪。梦还余几站，细想梦都空。
辗转这城心事，画窗树影稠浓。旧门牌上落花风。恍然谁悄立，晴日碧茸茸。


前调 致小浣浣


除却流光何堪寄，苍崖一段凝眸。荒烟舞袖袅汀洲。暮风湍似水，如上木兰舟。
拟遣思量循雁迹，程程为写闲愁。字成天外落心头。轻云研淡墨，拆合两清秋。


蝶恋花 画春

急雨匀开风转淡。泼得青峰，春事为谁遣？燕剪清波留伏线，却如幽梦旋消散。
写到相思人亦懒。信是情衷，最好成猜念。天意临来无落款，云烟一轴黄昏卷。


前调 书蠹

（一日闲翻书册，见旧年所夹蔷薇花瓣已枯，复从页缝中悠悠爬出一小蠹。感作。）

不记谁藏春一瓣。字里行间，醒梦都温软。黑白年华芳渍淡，晶莹故事清痕浅。
拟把空欢翻检遍。万水千山，也许花中见。影曳晴光金伏线，沉埋几句“相逢短”？


鹧鸪天 风居住的街道

（我一直在这里，守望你的来去。谁说风就没有居处呢？你住在我的醒里、梦里和心里。）

六月青墙花满身，香浮梦罅了无痕。光唇啄树街如幻，风翼敲窗响若呻。
人半醒，日微昏。惯将来去望成尘。呢喃借问心房客，犹住相思几号门？


前调 拟“春风误我”

相忘依稀是昨天，华灯未退夜清寒。掌心留白芳菲句，背影模糊各自删。
来一季，去经年。东风借你不曾还。莫非失手输天意，抵尽春心只好瞒。


前调 荷塘小炒

（听苏州的你一提起这道清口小菜，我便想见那小家碧玉的风华。）

三十六陂花果筐，亲拈秋韵试清凉。缠枝抱露燃明月，青盖弥烟烩雪光。
轻着味，慢收香。尘灰不起玉厨房。当时未悉江南意，曾遣金风仔细尝。


前调 致小婉

薄夜如绸自抚平，为谁支月补伶仃。十年心迹无粗细，一角啼痕翳纬经。
提手慢，落针轻。花愁鸟怨不分明。连环刺得休猜解，中有天机黯扣晴。


前调 逛北门老街

路似追怀北向伸，桥平水仄往来春。绿苔绒浅千家瓦，黄桷枝深一队门。
城半醒，梦余芬。背风歇个卖花人。白须蓝袄尤枯瘦，笑磕烟锅待客询。


水仙子 过外婆故居

空园早早住斜曛，惆怅归来看雨人。当风束伞梨花近，相逢不相亲。
铜环深锁如颦。苔珠印，草露痕，碧透新裙。


河传 雪天

（“离开书店唧时候，我留低把遮。希望拎诜滴萜蟾龈鱿的憷病薄！墩饷丛叮那么近》。）

绒蝶，轻歇，绢花遮。六出芳心未赊。早洇星彩流穗斜。清耶，吹睫风软些。
街尾灯微晶窗暖，书一馆。客少主人懒。椅摇弧，茶沸初。恍如，少年从未疏。
==========
注：所引歌词大意，离开书店的时候，我留下了一把伞，希望拎着它回家的人是你。花遮，花伞。


玉楼春 雪粒

盈盈小胜丁香结，不肯温柔轻易说。空如欢喜未曾来，寂似偷生旋已灭。
相亲际此成情怯，万种冰凉吹上睫。信知难得隔年春，早与人间纷作蝶。


前调 雨巷

红鞋浅著疏苔雨，低绽花遮深巷去。灰墙婉转一城烟，衣影悠扬楼外树。
居人愁怨晶窗伫，忍看彷徨风歇处。春寒似水了无痕，手上丁香诗几句。


前调 偶梦故人有记

垂肩柳线分还密，年少同行烟水隙。入衣花雪幻微凉，磨鬓东风生叹息。
眉痕点染天光碧，笑靥纷飞云鸟迹。忽惊白露坠清圆，魂梦各归春已极。


前调 凝望

绒帘半挑偎窗眺，秋欲穿杯茶气袅。有人呵手送行舟，似我别君年貌小。
重城四黯和天老，圆日滑过烟水道。逆光亦着一衫青，久立西风如蔓草。


蝴蝶儿 闲情

山影青，水光清。女儿簪朵小娉婷。彩云袖摆轻。
笑入春居处，门前草一汀。歇篙惊了俏黄莺。弄簧三两声。


长相思 临河人家

风檐青，雨檐青，檐下茶烟一缕轻。花禽隔水鸣。
听闲情，解闲情。懊恼娇痴还未成。赚他调笑声。


喝火令 油画

积叶红泥径，听风赭石墙。早秋身后暮昏黄。有位故人来过，裙摆印斜阳。
细碎烟和梦，蜿蜒影或光。绮怀如果可封藏。便好相忘，便好不神伤。便好默然欢喜，岁月漫端详。


前调 那年的女孩

化雪图书馆，含晴剪水瞳。石阶初见冷香中。鞋迹两行轻浅，人海越惊鸿。
发带青萍绿，巾花赤豆红。擦肩春去一场风。似梦匆匆。似梦易成空。似梦待人知觉，梦外更朦胧。


孤馆深沉 迷离夜

（“壬辰年七月十五日亥时三刻，在烟水冥茫的街角，我有没见过你呢？”）

窗灯数朵雨婆娑，深巷夜成河。正桂腻香瘢，蔓拖碧痕，秋又凉多。
拟借问、某年逢未，只浅笑生涡。转头处、小风来往，一时青伞如荷。


木兰花令 昔春过故居

小院夕光空酿碧，轻暖轻寒青石隙。芳草穗，嫩苔茸，浅浅深深春痕迹。
东风偶过无情绪，恍个人儿幽不语。回头一瀑紫藤萝，水花肩上纷成雨。


浣溪沙 雪

梦太玲珑不可量，宜苞宜茧裹心香。花花世界未开场。
蝴蝶初生销掌握，梨云乍吐化冰凉。流年似水手中央。


前调 春晓初霁

通透日痕溜瓦檐，春宵水色半成烟。雨珠跌碎小团圆。
蝶梦流离槐蚁国，花魂辗转鹧鸪天。扶藤风软荡秋千。


前调 如果织女可以这样

迷眼风烟拂更多，一年生事复如何？泪痕织得好云罗。
半点灵机央鹊使：几枚莲子种星河。待撑圆叶渡明波。


前调 听《聪明糊涂心》有感

花气微醺步步旋，绿萝裙摆皱春天。眸光背影各飞烟。
琴谱泛黄蝴蝶梦，舞池留白半生缘。窗风似你到身前。


前调 窗边醒来

天色些些故纸黄，流年几页可精装？和衣睡入桂花章。
水墨匀开吹雨路，丹青点破放云窗。新秋未冷梦先凉。


前调 游湖

照影惊禽相对呼，云心望久有还无。好风拂睫水光酥。
山势四围青玉案，游人合是小珍珠。当年病蚌已成湖。


生查子 小痣

谁将心事封？一点温柔锈。浅碧转深红，耳际青丝后。
结鬟犹可知，垂鬓旋乌有。幽婉不堪持，空触相思豆。


前调 城南

城南春复春，有柳痴如此。生小送天真，头白捎芳思。
不堪轻委尘，团作生、离、死。满路少年人，忙捉空欢喜。


前调 红茶馆

一窗老情歌，几句温柔话。银匙叩沉吟，夕照沾唇化。
疑尝琥珀心，忽返蔷薇夏。佯问买花钱，笑答花无价。


前调 鹅卵石

相期千万年，忽共苔花碎。如着旧衫青，回靥沉秋水。
流砂交鬓移，须草摩肩退。不复故山棱，还君一丸泪。


前调 晨行

冬晨鸽羽灰，街窄城深睡。车在梦中行，灯似寒溪水。
涓涓红绿蓝，客幻浮花蕊。醒觉倚玻窗，昼暖青丝穗。


清平乐 偶忆

去时春晚，喧鸟争长短。呼起嫩晴迎青眼，家在陂塘风软。
柳条淡惹炊烟，小猫也卧农闲。邻妇捉针自语，彩丝忽挂茸绵。


菩萨蛮 看花的老人

朝南枝上开刚好，看花行客偎香老。巷窄似春颦，楣间过彩云。
可堪风歇落，人与花交错。白发并红颜，依稀美少年。


前调 新雪

拂眉雪散梅花记，掌心团作空欢喜。芳渍曳清痕，和谁缠指分？
未能人海遇，各化风丝去。又熄数窗灯，长街夜已凝。


前调 一个人的来信

边城叶堕秋而已，尘埃惹尽邮差至。背倚远山青，折痕自展平。
满笺蝴蝶舞，留白芳名处。风小动花光，沉吟碎夕阳。


前调 梦梅

盘枝睡稳倾城色，梦中寻梦知谁国？呼吸触眉弯，翻身落偶然。
香瘢消石隙，风手扫人迹。回首月鲜明，犹疑裹嫩冰。


前调 背包行

行囊一抹苍烟润，鞋尖暗写乌苔晕。归鸟掠人肩，瘦桥秋水前。
藏衣花几片，回首山千面。树树荡斜曛，萧萧飞绿云。


糖多令 雨街

（那天我走到阳台上，看着楼前的泛黄街景。偶尔有人擎伞走过，看不清表情。那一刻我就想，若这时也有人回过头来看我，不知道会否是你。）

珠雨溜风栏，昏黄故纸天。背街心事少人翻。斑驳一千零一页，零一页，是清寒。
怅望渐阑删，花遮过偶然。回眸如线系流年。曳到晴深应忘我，身已远，各云烟。


山花子 雪夜！遇见糖果屋

故事之城未盛装，仲冬笔触漫安详。叠向街车终点站，水晶窗。
烘暖微灯融果色，焙香浓夜落糖霜。一样痴孩呵手立，发轻扬。


江城子 冬晨

微阳穿雾奶油黄。漫萝墙，渗晶窗。风透酥融，腻着麦麸香。我共冬城同梦觉，街扰攘，意弥茫。
红茶偏爱薄荷镶。渥清凉，萃年光。匙落醇浓，再恋半枚糖。直把闲情都想透，回味得，已回肠。
我绝不罕有，往街内绕过一周，我便化乌有。
使用道具 举报
夏婉墨


版主

 
串个门加好友打招呼发消息	
地板
 发表于 2012-11-30 22:25:14 |只看该作者
词?长调


凤凰台上忆吹箫 琉璃坠儿

浮紫生烟，薄朱流绮，恰谁微步凌波？趁月华回首，淡蹙青蛾。清怨分明不识，还念念、似魅非魔。些（儿）胶着，相思更怯，欲放犹呵。
梨涡。忆来浅笑，春重处游花，簌簌妨歌。约万千年后，相认如何？嗔我巫山云恶，终忘了、沧海成疴。悬心侧，如星泪光，细照蹉跎。


水晶 被遗忘的时光（见故人手迹有感）

潦草三行字。恍然是，流年如纸。不待风翻，自暮泛微黄，晓成前事。页底清狂何日掷，信手处，情真剩几？任痴儿，一晌无言，乍悲乍喜。
寻寻也无计。想尘缘哪种，曾涂蝉翅。又错身留白，断章失契。人海人山人换了，梦还问、心中次第。却从来、不够残生，忽然而已。
==========
注：蝉翅，取方文山词“薄如蝉翼的未来”义，以喻时光。


丁香结 飘雪

无意街边，偶然窗外，我来故人知否？望一城清瘦。等似处、水墨相思盈手。欲前情又怯，如重见，恐成某某。黄昏灯火，竟把热爱温柔冷透。
良久。共夜幕低垂，心事凭风折皱。似锦纤明，如绸细软，浅深轻覆。待得明日醒转，天地都乌有。信云崖咫尺，终是身前身后。