《不乐集》[议精]　临江仙
又是荼蘼开四月，余香寥落疏庭。忆中一念若流萤。回看花雨季，已隔十年灯。

眼底烟芜心底字，拢来掌上零星。悲欣细数俱曾经。荷风醒蝶梦，移步看蜻蜓。




　　玉楼春

寻芳问道皆随意，为爱天然循至此。诗余抱膝坐春风，除却看花无别事。

　　清心玉映添三二，林下神情如昔耳。相逢一笑自如如，归去不询相忘未。




　　南乡子：

　　春去夜偏长，风歇花眠且倚窗。亘古星空来眼底，苍茫。月是天心不愈伤。

　　何处笛悠扬，唤起前尘彻骨香。未伴青山人已老，相望。各守春深与夜凉。




　　荆州亭

　　朝祈平安花底，暮寄相思风里。梦也抱灵犀，各有情深难比。

　　身外诗中天地，秋水春山皆你。偶动雪襟怀，说着梅花知己。




　　鹧鸪天

　　半是真纯半是痴，红尘悲喜总牵眉。应怜分袂即千里，肯为伤心置一词？

　　书婉转，寄幽微，孤清渐不畏人知。闲来只摹春风淡，不教相思染绿枝。




　　踏莎行

　　似雪轻灵，如春浩荡，清弦微拨心尖上。一时思绪涌纷纷，欲拈细审竟无状。

　　呼吸相萦，光尘皆忘。相逢山水同高旷。奇情今已寄梅花，祈君与我两无恙。




　　临江仙

　　展卷迷离春夜永，星光薄酿清寒。心灰何事复成燃。阶前蕉又绿，入梦浅如烟。

　　此梦欲分君一半，随春先到江南。相逢燕子与人言，离歌轻莫起，花发自年年。




　　鹧鸪天

　　一夜风斜花雨纷，明朝剩得几分春。君为尘世伤心客，我是灵山引路人。

　　蕉下鹿，镜中身。望中所执辩难真。何如珍重今生愿，留待来生一梦温。




　　减兰

　　谁歌子夜，一夕看花开到谢。衣上流云，还是青青梦里人。

　　年来杯浅，望月樽前清思远。烟水曾经，剩有流光磨愿平。




　　减兰

　　江湖别久，了却尘缘思放手。闲捉飞花，且向青门学种瓜。

　　心清如许，裁就春冰酬旧雨。一揖忘情，越陌度阡各自行。




　　踏莎行

　　秋水澄明，兰芽绽放，琉璃盏里清风漾。一番回味一番痴，原来甘苦长依傍。

　　静候云消，闲聆梵唱，芳华淡写流年上。余香饮尽如忘川，明朝新绿堪重赏。




　　鹧鸪天

　　一误春风不计年，随行唯月各生怜。眸中沧海趋沉静，笔下云烟藏大千。

　　尘落定，梦微甜。握君名字暖清眠。黎明渐次如花绽，恍惚相逢那一天。




蝶恋花

　　一径清光皎似雪，漠漠香浮，恍若那年月。说到相逢声渐歇，潮生心海凉生夜。

　　刹那人生容几别？回首繁华，一路烟花屑。水止珠沉唯一瞥，惊心还是双飞蝶。




　　浣溪沙

　　雁隐霜天云水茫，清溪红叶点秋光。年年此际忆潇湘。

　　念子何曾为花事，关心不觉到凄凉。新词犹寄芷兰香。




　　浣溪纱

　　年少情怀久密缄，索居素处亦微甘。看花开谢已能谙。

　　春至好时光似翼，心无寄处梦为檐。青春容止渐端严。




　　鹧鸪天

　　昨夜霜飞菊径香，思裁尺素寄无双。未由蝶梦逾沧海，只把诗心咏凤凰。

　　凝暖意，撷流光。幽兰拈朵佩清裳。与君共有秋风约，各守芳华天一方。




　　虞美人

　　红尘为彀我为客，懒谱名花册。空山开谢总无言，惯看烟霞聚散自年年。

　　春风醉在深心蕊。结个相思子。奈何天意厌相逢，只教夕阳西下水流东。




　　浣溪沙

　　检点前尘似落英，流年踪迹看分明，人询却道不关情。

　　底事芳春还寂寞，原来离恨又横行，骊歌偏作断肠声。




　　贺新郎

　　月映霜天秀。伴清光，低吟浅唱，且为君寿。不问流年芳菲迹，但问缘何诗瘦？更牵挂，心安如旧？知是情深言不得，叹平生总为痴情候。真与幻，未参透。

　　算来吾亦得天厚。者年来、春风同路，琴箫协奏。唯愿一生成一瞬，花事无人辜负。凭谁传，浮名身后。记取今宵风和月，共年年此日相回首。千百念，一杯酒。




　　临江仙

　　柳色迷离绿水，窗台渲染黄昏。清风一笛近流云。相看皆是画。来往自由人。

　　侧耳少年歌远，无言告别青春。渐知生命应承恩。倾城灯火暖，岁月眼中真。




　　临江仙

　　寂寞霜风相渐紧，温香浅碧难追。秦筝依旧曲成非。当时怜折柳，此日绝相思。

　　总为此生耽一诺，悲欣肯教人知？凄凉最是雁归时，拾来枫似火，换得几行诗。




　　临江仙

　　曾拟春风相伴住，桃花妩媚书斋。酡颜迭指坐莓苔。时光由此顿，岁月着花开。

　　叵耐缘悭真一谶，只堪寂寞天涯。漫天冰雪覆长街。孤鸿浮影过，如我不曾来。




　　暗香

　　攒芳入萼。任清香脉脉，冰肌轻灼。露重欹盘，轻拥凌波绿阴薄。风卷流云蔽日，唯辨得，光阴如驳。还漫舞，溅碧飞红，惊起芦中鹤。

　　离索。添落寞，看弹指芳华，竟至无觉。瑶台梦堕，只恐相逢终成错。此去三生石畔，还认取，旧时精魄。挣不断，尘似网，愁身茧缚。




　　满江红

　　勒马山崖，但怅望，涛生云灭。风烟里，哀鸿遍野，悲鸣难遏。毁诺城前春草碧，碎云渊下心神夺。听鹧鸪依旧唤愁生，不能决。

　　人成昨，思不绝，心如死，终须别。待风寒逆水，化成传说。血色染成青竹简，刀光幻向玉华阙。只余生，岁岁看花时，再难悦。




　　踏莎行

　　夕照流波，平林涵暮。离愁微涨风陵渡。樽中酒冷尽忘言，撩人心绪是飞絮。

　　此去迢遥，莫忘归路。留言镌在江头树。明年春好乘风归，百花芳我情怀素。




　　踏莎行

　　春老天涯，月圆十五。归期又将花期误。开窗迎进柳婀娜，青青眼底蒙蒙絮。

　　锦瑟生尘，清风过户。醉来私语惟庭树。更无人共看花回，任由燕子衔春去。




　　浣溪纱

　　一橹风摇波脉脉，轻舟未载春消息。独倚江楼吹玉笛。

　　笼纱句淡香留壁，望远人惊青染屐。醉酒偎花谁与惜。




　　南乡子

　　陌上已闻莺，渐觉流光碧有情。独倚楼头舒望眼，长亭。最是销魂春草青。

　　蝶落杳然轻，心动恍闻呼旧名。疾步长廊花影乱，相迎。远处来风已过庭。




　　木兰花

　　一笛清音微驻趾，环睹珠光皆未视。明花夜里好风来，奏雅人醺行已已。

　　余香彻骨当无二，绕楼碧水回梦耳，已知无计挽东风，忍看飞红来眼底。




　　浣溪纱

　　挽住春风不许归，经年尘色未沾衣，相逢无语只倾杯。

　　蝶影临波如有约，山花经雨落成诗。竹林醉卧看云飞。




　　玉楼春

　　流年惠我空欢喜，镜里拈花无可寄。长宵静守月倾城，见惯星飞如折翼。

　　春衫翠幄前尘事。再写相思无一字。也曾有梦誓今生，未料今生唯梦已。




　　鹧鸪天

　　我与江南已久违，重来又值柳如眉。却怜波面舞腰瘦，不意风花掠鬓飞。

　　歌荡棹，酒盈卮。行春何必问因谁。青山看罢看流水，更载一船明月归。




　　鹧鸪天

　　似此情怀属久违，山光水色扫青眉。寄声已告梅花晓，翻页还惊岁月飞。

　　松菊径，水晶卮。新开陈酩待将谁。重逢只说春消息，恐及前尘醉不归。




　　鹧鸪天

　　世事周旋疏放歌，任由记忆隐长河。诗从明月满时瘦，愁自春风别后多。

　　心底字，笔尖磨，真纯至死叹其何。思君沉默或微笑，一念三千省得么？




　　鹧鸪天

　　似水柔情不可歌，相思一夜汇成河。贪看蛱蝶逐花舞，不觉芳笺溅泪多。

　　心上镌，醉中磨。回文锦绣又如何。思君风月三千首，隔水隔山寄得么？




　　临江仙

　　离恨经年和水逝，那堪更较谁长。银河落落印红墙。远方人似月，终老只相望。

　　人事疏离花事淡。春风不管离伤。无从执手看斜阳。所悲还有梦，一梦一相忘。




　　浣溪沙

　　雁引幽怀接渺茫，青山隐隐隔流光。可能和月到潇湘？

　　偶忆青春浮浅笑，闲吟白露只微凉。木樨风过一襟香。




　　鹧鸪天

　　为慕倾城万事轻，红尘无解是多情。怜无一诺息红泪，自许春风守旧盟。

　　嗤道义，掷功名，心安尽可负苍生。英雄所系在天下，天下于吾只是卿。




　　踏莎行

　　豆蔻方青，樱桃尚小。诗余闲步溪山好。春深正是看花时，风吹何急雨来早。

　　心绪茫茫，流年草草。芳魂一缕指尖绕。云开不复旧情怀，归来陌上莺声老。




　　生查子一月

　　我心不系舟，栖息于孤岛，经岁未成行，斑驳容颜老。

　　回望所来处，平波过飞鸟，如笔写曾经，风起忽潦草。




　　浣溪沙次韵睡莲

　　欲挽春风一念痴，酴开又暗香微。飞红冷落夕阳西。

　　所幸芳心凝琥珀，奈何梦境渐支离。深宵几见月如眉。




　　赠顾邪

　　惜此花间未老身，流年碎片缀成春。幸无尘色误诗人。

　　挈水将云来至境，看朱成碧到无痕。一畦青翠养天真。




　　减兰

　　溺身于蜜，甘美无须辛苦觅。几度霜风，始觉惊心非落红。

　　今生今世，过眼悲欢难再是。有梦无他，除却思君只看花。




　　蝴蝶儿

　　蝴蝶儿，绕花飞，轻须薄翼怕风吹。枝头扶落晖。

　　花已开将谢，斯人尤未归。天涯无计劝加衣。温凉唯自知。







　　沁园春

　　忍把多情，换得飘零，误了修行。将随缘文字，珍成一诺，错弹音韵，听作心声。静待花开，悄然春老，惟剩灯前谈死生。还轻叹，看风吹幡动，尚未如僧。

　　红尘恋也无凭。只草木生涯黄复青。说我闻如是，真能一渡？免他忧怖，即是曾经？十二因缘，三千弱水，似此悲欢若不惊。禅珠握，向前尘细数，还有零星。




　　金缕曲

　　月出千山白。照寰尘，水流花去，由南由北。抛下三江星星影，黯淡青葱颜色。侵双鬓，依然过客。已是途穷人杳杳，问谁歌风雨移金石。声隐约，意萧瑟。

　　年华别去悄无息。可余些，温柔刻骨，相思陈迹。去岁今春如隔世，蓦地天涯咫尺。消百念，和风密织。不信来生还有待，共梅花依傍溪山侧。朝与夕，两清寂。




　　七律：




　　无题

　　同是红尘失路人，闻君泣血亦伤神。今生枉作来生计，再见难为初见身。

　　休道恩深曾蚀骨，须知缘浅易成尘。莫如相约相思外，各自情缘各自珍。




　　无题

　　微身无意避尘圜，偶寄闲情于采蓝。所忆悲欣归寂寞，看花尔我各阑珊。

　　梦留水墨田园里，春老霓虹城市间。纵使风流堪自许，余生到底负清欢。




　　赠门外汉




　　我有高怀莫可陈，芳菲路上幸逢君。清泉自在山间出，大道每从门外闻。

　　跣足华堂堪白眼，倾心明月典金樽。他年访戴舟中会，冰雪情怀一启唇。




　　那些花儿生辰有赠

　　少年侠气冠江城，蓬转经年梦不成。事若鸿飞终有迹，心从秋至渐空明。

　　三千风月杯中尽，一曲苍凉弦外生。回首此身今所在，茫茫烟水已无惊。




　　无题　

　　蓦然花事旧翻新，回首烟云几度春。 席上避言敏感字，镜中对峙陌生人。

　　铅华尽洗从真我，棱角渐磨似顺民。 共此天涯成一梦，情怀如月为谁沦

　　1

　　年来底事近空如，禅乐新耽似可书。蝴蝶飞时真是我，木樨香处定非虚。

　　偶然烦恼吃茶去，便候风波望眼舒。细数庭前柏树籽，此心浑不记当初。

　　2

　　觉悟些些叹不如，无情岂许有情书。一瓢饮过发如雪，百劫归来影渐虚。

　　偶抱灵犀期雁至，慢弹锦瑟待云舒。岭头隐约梅花发，春色三分恍若初。




　　夏日杂感

　　闲坐槐阴读老庄，深庭未管日方长。蝉鸣高树天然趣，蕉绿轻衫如意凉。

　　心事趋清成故事，粉香渐淡作书香。但嗟造物与人厚，彼处相亏此处偿。




　　花落菩提

　　惊心花落忍成文，痛定情怀恨不真。芥子堆中真落寞，三千界外果无尘？

　　桐荫尤候天堂鸟，海国空怀彼岸人。或许涅盘非传说，已然浴火出荒榛。




　　七律

　　吹箫说剑意难平，寂寞江湖信马行。日落犹闻风跌宕，云开微露月峥嵘。

　　众生自古皆唯我，斯世如今谁可盟。汲水采薇吾去也，独擎肝膈度余生。




　　故地重游逢故人有感

　　我来花落各匆匆，惆怅襟怀亦不同。故地尚余春气息，他年再见旧颜容。

　　久疏大道耽鱼乐，时握灵珠梦蝶空。幸会沂游二三子，幽怀或许付丝桐。




　　夏日闲题

　　曾爱芳香杯满斟，于今渐觉水清心。有时微笑对花语，竟日幽窗纳竹阴。

　　静候流年唯自守，思成散发倩谁簪。风传采采轻歌起，明月如眸窥梦深。




　　绝：

　　三月飞霜沾绿鬓，异乡风雨倦芳菲。深心欲践桃花约，翻恐看花人不归。




　　拖蓝晴水碧于兹，粉白嫣红深浅诗。一自看花人去后，江南春晓竟迟迟。




　　书到莫名方觉痴，个中冷暖自家知。卖花声里香如故，可是当初那一枝？




　　过尽东风柳色稀，飞红深院覆苔衣。秦筝欲按清平调，信手竟成胡不归。




　　薄暮炊烟三两家，几株红粉映篱斜。探春多是惜春辈，缓步行来避落花。




　　清风朗月趁余暇，安步为车玄度家。促席言来无别事，庭园新发两三花。




　　静夜纱窗筛月来，荼蘼香又满阳台。与人短信报花事：伊在春风笔下开。




　　笺中记忆似荒城，飞雪疏钟入梦轻。我与梅花皆寂寞，坐听岁月去无声。




　　惯将别酒洗征衫，日月萧然来去间。莫怅行程情味薄，好风相送到江南。




　　雨后秋蛩夜未阑，式微尤自唱青山。一城明月流纨素，裹我苍茫入晓寒。




　　瘦尽黄花秋色阑，归期犹隔万重山。谁人对影东篱下，立久清光未觉寒。




　　晴天芳草远王孙，蝶引缤纷逐落春。过眼花光殊冷淡，擦肩谁是有缘人。




　　春风词笔渐蹉跎，怕见飞红绕玉柯。一脉花香千百念，书来纸上竟无多。




　　落花未必总成伤，百计春风情可量。一瓣软红盈手赠，十年衣袖有余香。




　　陌上游丝窈窕青，春阴竟日闭疏庭，十年一曲桃花落，淅沥中宵不忍听。




　　风过枝青寒渐销，武陵溪上访妖娆。宜携彩笔添颜色，眼下春光太寂寥。




　　岁岁相期二月初，一庭青碧渐扶疏。探春惆怅无花语，蓦见小桃半启朱。




　　江汉交游散若星，每从花信认曾经。几回徊梦循声望，窗外阿谁呼旧名。




　　襟山带水各翩然，错臂风华梦尽删。唯有相思和体重，只增不减似流年。




　　飘蓬无处避尘沙，波谲江湖冷倍加。此去武陵烟水淡，正宜微雨看桃花。




　　五律




　　自适

　　人海浮沉惯，闲居忽有歌。性为当世僻，诗幸故人和。

　　养菊欣尘少，分茶觉悟多。萍身家是港，予我避风波。




　　赠君子兰

　　吾爱花君子，钟情何惧陈。诗笺寻旧迹，明月认前身。

　　昔时追梦者，今作看花人。且抚良宵引，可能留得春。




　　与顾邪：

　　非因求独善，负手远红尘，惟月心堪寄，舍君谁可陈，

　　吹箫由侧目，击筑更无人，幸有杯中物，迎春复送春。




　　雁引

　　雁引春光去，相随梦已迟。 知君行有待，惜我寄无诗。

　　沧海终难逾，天涯各自持。 心栖明月里，人老落花时。




　　思作

　　思作舞雩咏，衔杯坐碧苔，同君看落日，为我话将来，

　　新绿方盈睫，春风已满怀，携归歌缓缓，明月莫相催




　　惊梦

　　惊梦秋声里，恍然一握中。恐将成过往，犹未及相逢。

　　念子应无恙，怜吾不胜风。时空如静止，夜色渐溶溶。




　　潇湘

　　天末凉风起，遥岑晚更苍。孤鸿鸣欲断，丛菊冷凝香。

　　落笔争酸涩，无由问暖凉。聊将幽独意，迢递寄潇湘。




　　长夜

　　长夜听花落，谁家笛未赊。音清凝语湿，月澹隔帘斜。

　　遥祷风前愿，对看镜里花。几回魂梦里，尤自在天涯。




　　无题

　　天意谁能解，相濡岂敢图，流年封作茧，百念串成珠。

　　白璧不堪赠，新诗只自娱。浣花溪上月，影似此间无？




　　无题

　　不寐缘何事，箫声侵梦残。遥怜孤旅坐，有客傍窗寒。

　　斗转心无定，风停影未安。一天清露下，明月可同看？




　　静极

　　静极思天涯，行舟带落花，春风随一路，曲水绿千家，

　　渔唱红尘远，云飞夕照斜，青山原旧雨，频探不辞赊




　　无题

　　青衿日已淡，春光不相待。月色故乡来，梅花何处在。

    笛远横断山，夜沉相思海，如何一沉醉，醒已鬓容改。

    与莫木

　　触目烟花屑，如思拢竟难。精心凝一朵，交睫散千峦。

    定已逐年长，梦知独自看。天涯如可遇，淡语问平安。
