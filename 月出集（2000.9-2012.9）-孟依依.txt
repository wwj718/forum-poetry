月出集（2000.9-2012.9）
自述
十生积善始为人，再向红尘转一轮。燕雀扶风强折桂，牡丹惊梦错伤春。难臻无欲无求境，况是多愁多病身。珍重芳心不轻吐，何曾尺素付鱼鳞。

随儿（我的玩具熊）
憨憨笑笑喜团团，身内无肠体故宽。宛转青春随寂寞，萧条世事共辛酸。痴情托出无从劝，恶梦觉来相对看。举世独教君识我，如何竟不着衣冠。

梅
相思为春苦，早发岁寒时。一树伤心事，东风总不知。

落梅
零落何曾怨，此生元是痴。伤心惟雪月，夜夜照离枝。

除夕感怀
借醉今宵趁管弦，烟花独看雪中天。有情人近隔咫尺，失意事常经万千。已隐真心余幻梦，还扶旧病入新年。愁来深怕花开早，依旧和风细雨前。

翻作林忆莲《至少还有你》
春将消息报梅枝，眼底情怀胜昔时。宁换红颜顷刻老，相看白首此生痴。君如明月分云照，妾是清溪抱影随。万丈嚣尘堪一掷，同心永结莫轻离。

伤别离（今韵）
料峭风前病酒身，所思还在去年春。斜檐隔雨藏燕子，小巷飞花来故人。今夜空余满楼月，他乡已老少年心。元知天意欺人意，不作聚来长作分。

叠韵再咏玉兰
疑是流云别样裁，也无形迹与人猜。不须蜂蝶频频顾，只向春风淡淡开。

见病木
东风迁令节，万物易新姿。恩泽有疏漏，墙隅见病畸。谁生积阴地，能发向阳枝？到此悲同命，潸然不自持。

叠韵二十四日夜梦故人
别后缘谁惜玉颜，今宵相看各凄然。梦中犹有半轮月，一样清辉似少年。

秋夜
白露蝉音咽，寒塘雁影过。秋来明月少，夜静雨声多。看树飘落叶，听风鸣佩珂。长河幽思冷，织女亦停梭。

杨柳
杨柳不堪折，赠之明月珠。伤今人异地，羡尔雁同途。已自心中有，如何命里无。俱成萧索事，叶落满皇都。

问梅
难于陌路问前因，今折梅枝暗自询。清雅善怀兼解语，温柔想是不如人？

再问梅
怨春不似似怀春，几度相询未启唇。遮莫关情难说与？侬今亦是过来人。

自嘲 次韵微吟无板
最好浮生万事无，青丝闲弄象牙梳。种花不发聊赏草，结网未成犹羡鱼。枉自聪明耽玩乐，全无耐性对琴书。兴来也欲耕南亩，惭愧肩难荷一锄。

二十一日整理旧作
自写情怀故自珍，流年检点若烟尘。诗词今得百千句，几字堪将比古人？

次韵黄仲则绮怀之八
荼蘼廊下结罘Q，我自投身未肯疑。春锁樊笼心死后，秋来病枕梦醒时。路无可退犹无悔，命不能求总不知。书稿今焚千万字，其中半是寄君诗。

七绝句之一
世事移时看不惊，世人争处懒经营。聪明只合无情老，却被多情误一生。

七绝句之二
去年杨柳叶新抽，一样青青记得不。若解离人浑未惜，肯经风雨再经秋？

杨花
风起便无家，谁怜一树花。旋生旋寂灭，忽坠忽斜。安得美人悦，徒劳游子嗟。身能洁如雪，终是委泥沙。

柳絮
何惧身柔挫愈强，生来不作媚人妆。夭桃艳李皆俗物，宁向东风过楚狂。

雨伞
玲珑藏尽巧机关，却作寻常物什看。收起晴天撑起雨，一生只惯识辛酸。

咏物二首题后
何所来兮何所之，幽情莫与世人知。尽将廿八伤心字，填作三千咏物诗。

丁香五首之五
一般心志各珍藏，共弃浮华时世妆。爱极约君君肯否，来生君我我丁香。

平水秋天的故事三十首之十四寒
与君遥隔楚云端，一线相牵到论坛。如此方教成短聚，不然各自守平安。

平水秋天的故事三十首之八庚
人向红尘去几程，天台秋雨久无晴。别来诗只缘君写，不敢题中道姓名。

寄南京出差人
君道将出沪，公车穿雨行。北京今夜梦，应是梦南京。

白蛇
长羡红尘有限春，千年未得易天真。无非多事来借伞，总为钟情方惑人。荐枕高唐自仙类，西湖镇塔奈妖身。不须遗恨金山寺，先是檀郎厌白鳞。

许仙（词韵）
画伞为媒欲缔姻，仙家何处问殷勤。空盟白首今生誓，易变红尘百日恩。烟雨时来哭西子，灵芝谁念盗昆仑。春衫尚是旧针线，记否缝衣灯下人。

江南行七首之水乡
飞烟游絮绿婆娑，山接青山河复河。早树衔花三两燕，谁家卧水一双鹅。赋闲人自日中起，抢雨船从桥下过。我羡此间无俗事，茶楼向晚夕阳多。

望复
望复望之影渐微，南湖月落抱清辉。剩将花径留桃李，以待崔郎题竹扉。去去离人难再遇，来来旧地可重归？红颜莫问如前否，细柳相看已十围。

与君
与君果是有灵犀？身似庄生梦后迷。油壁车回悲失路，断肠诗写到无题。三千水弱沉舟楫，十二楼高绝玉梯。自此锦鳞书不寄，吴头楚尾草萋萋。

我忧
我忧今世君忘我，君嘱来生我嫁君。今世不遗兰芷，来生犹系绿罗裙。已归复顾垂红泪，方聚旋分散彩云。恐有情深人薄寿，谁能陌路哭新坟。

可堪
可堪旦暮共熬煎，卅韵今吟到一先。若识俱成断肠句，尚言为付买诗钱？哀伤词笔惟能此，蕴藉情怀或有年。悲莫悲兮永相别，我思吴越汝思燕。

江南行七首之沪上
油壁车宜四月行，春光绝似小蓬瀛。不辞日下三千里，来访江南第一城。吹面蕙风长若醉，留人梅雨总无晴。笑君居此非真赏，题柱栖栖志未成。

上网三年感怀有寄
彼网双丝结，青春白发催。我来犹一瞬，花谢已三回。词客身先倦，弦歌意未灰。登楼望吴越，大雨满天雷。

江南行七首之忆江南
兰蕙风吹面，醺然意半酣。一春桃灼灼，十里柳毵毵。花事剩有几，东君留再三。归帆浦江上，即日忆江南。

癸未生辰三结月出
入不言兮出不辞，倦游斯网几多时。十方烟景壶中客，三岁黄梁枕上诗。梦魇著人来悄悄，巢鸦啼夜笑嗤嗤。流年尽负初心否，故我今吾各自疑。

临屏赋得花影
得与春花一处开，无香无色与花偕。共花枝上同残了，花有人埋尔孰埋。

临屏与松雪集作者
三载之前未识君，而今开卷想斯人。才真高格堪追慕，情有哀衿不可询。词笔断肠频寄郑，镜钗往物数违秦。相思一例成消黯，若许相逢莫与论。

秋兴四首之一
月露商风旦暮摧，千山黄叶落成堆。诸君健笔相酬唱，小子微才许忝陪。辞赋登临无半纸，生涯追忆托双腮。既言此季宜悲感，随例屏前兴一回。

秋兴四首之三
文章惟共主君忧，工部襟怀不可求。藿食惭无家国计，草民惯作稻梁谋。履霜天挂西倾月，破梦车喧一统楼。浮世四时俱感慨，何妨风雨到深秋。

秋兴四首之四
多从此季感飘零，雁在衡阳第几程。落叶回风吹复起，长街晓雾出犹生。元无所畏畏天意，大不易居居帝京。自谓清奇非俗骨，一般狗苟与蝇营。

病假偶得
惭吾质弱骨孱孱，京洛素衣艰复艰。薄有才情哭花冢，实无长物卧东山。说愁彩笔难为继，托病劳生乃得闲。榻上斜阳看欲尽，羲和鞭起又应班。

临屏咏熊猫七首之一
未共恐龙灭，非关造化功。悠哉处林下，自是古人风。

临屏咏熊猫七首之二
生于浑沌世，黑白尚天真。高洁食惟竹，如何活此身。

临屏咏熊猫七首之三
孱弱人多助，生涯诚可怜。如何我贫甚，只得自谋钱。

临屏咏熊猫七首之四
著我以青眼，投之以木桃。如能感推食，肯与我同袍？

临屏咏熊猫七首之五
何若君忧甚，君忧体尚宽。我忧惟瘦骨，强自正衣冠。

临屏咏熊猫七首之六
敷粉双腮白，头频弄姿。只知涂眼影，不解画蛾眉。

临屏咏熊猫七首之七
空有好皮囊，终生为吃忙。嗟来食非易，须作倚门妆。

别语
临歧为别语，未语泪先倾。百日一辞网，三年九易名。才宜闲咏絮，诗奈苦耽情。更累终宵梦，山程复水程。

菊斋诗词版主任上戏作
一诏官封道蕴家，罗衣初换正乌纱。须怜弱腕悬金印，未画蛾眉赴早衙。高卧元龙楼百尺，颇嫌和氏璧微瑕。惟于徐子留陈榻，不是奇文不肯夸。

见书中玫瑰花瓣
尚留春信证前缘，雨雪风霜几变迁。海誓山盟莫论价，当时只费买花钱。

言笑
言笑从容已自难，伤心不肯在人前。眼中早贮连珠泪，止欠人询便泫然。

咏鞋戏作
胡僧QQ告吾新买圆口布鞋一双，自谓骏马金掌，相得益彰。吾闻之，泣下数行，以为此鞋所托非人，哀其身世，感而作。
问君何事入僧行，陌路相看亦感伤。百结衣裾拂圆口，十方尘土污青帮。春宵有价持斋戒，风月无边坐道场。料得佛前惟一愿：来生须伴少年郎。

浣浣辞网有寄
除外君名无所知，当离别日乃伤悲。或因将散同林鸟，方觉长迷大梦时。纵许能忘于岁月，果然不屑是相思？海天自此分南北，请共春风酒一卮。
注：浣浣于光明顶论坛签名档：最不屑一顾是相思。

重读天涯比兴《屏间寄》贴
空自屏间梦一场，别来只道两相忘。谁人翻我断肠句，此日重看复断肠。

寄NC
清宵不去久逡巡，君向蓝桥几问津。折翼网罗驰梦想，关心花月损精神。真无江上珠解，空有山中兰芷纫。纵许来生犹妄语，来生况已许他人。

次韵水村兄山花诗之四
林壑幽幽枕石眠，灵风梦雨又春天。根于蛰穴先知节，身以轮龄聊计年。摘果猿来分密叶，采樵人去剩啼鹃。红尘只在斜阳外，远树苍茫入夕烟。

次韵水村兄山花诗之八奉水村兄
八千路隔各伤春，同是花前肠断人。悬圃随渠谪仙籍，天涯共我住凡尘。诗多曲笔谁能解，怀抱高情不可陈。赋罢八章愁未绝，依然两个苦吟身。

后海行
禅关小叩问忘情，风雨相将访帝京。直道离怀如止水，银G重对总难胜。柳岸莲堤层碧覆，平湖水色沉如玉。高槐犹作旧时花，吹上衣襟翻簌簌。此花去岁送君归，今朝方解送君回。无情花不知情苦，已是重来百事违。百事相违听弦管，低眉但转玻璃盏。盏中莲子几多心？水上捧心莲叶卷。雨霁暮天余薄阴，试开云影起行吟。月华若得片时好，休照他时尽照今。曲曲栏杆偎已久，三年相识不相守。送之南浦更长亭，折尽长安无数柳。待过今宵复相别，问君能忆今宵否？今宵湖上暂同船，或已前缘修百年。双桨不将离恨渡，长将人隔最高天。船前忽见孤栖鸟，抱影衔翎身小小。两岸笙歌乱不惊，一湖灯火红无扰。孤栖何事可关心，花落花开何悄悄。我亦如渠别后身，云天消息长缥缈。水声河汉渐流西，合似双星经岁期。旦暮相思遥入梦，须臾聚散对沾衣。为无仙藉长生术，消得人间几别离？人间到此知无计，夜色车尘开复闭。后海从今不可过，长安添个伤心地。

七夕将近
未必双星盼此期，鹊桥云掩总堪疑。合当别久恩情减，能似人间初见时？

种花诗
风霜无计避红尘，待借玉盆留住春。云雨阳台何缱绻，雁蝉秋枕几逡巡。碧萝摇曳思山鬼，朱槿丰腴唤太真。漫道清狂吟不绝，一生长作护花人。

甲申生辰四结月出
湖山无意作传奇，寂寂书窗日影移。就砚已收三卷墨，看花又赋一年诗。岁将白发从今老，天尚容人是此痴。密写离怀堪自遣，不须说与玉郎知。

次韵酬远近
云笺几度问新词，一卷闲教枕上披。劝我少为愁极语，因君珍重岁寒时。元无恨事固相结，若有他生尚可支。记忆留人应不老，那年花雨落春池。

甲申中秋晨起作
待将今夕月，来作断肠吟。真恐吟肠断，朝云先作阴。

中秋夜北京阴南京晴，向醉卧长安索江南月
蟾光能寄取何途，须越千山更五湖。北地秋云复相阻，十分到得一分无？

甲申中秋又三首其一 初无月
嫌余词笔瘦而寒，故倩重阴裹玉盘。如此团栾秋正半，一年最好不教看。

甲申中秋又三首其二 云微开，须臾见月，复合
娥想是病中身，枕雾眠云不可询。风露终怜相望苦，徘徊来照有情人。

甲申中秋又三首其三 天欲雨
愁到天凉欲说休，也堪无月过中秋。不当更作廉纤雨，知否离人尚倚楼。

与人预祝生辰五首之六十生辰
于君不过望平安，销尽平安两鬓残。斯世艰难得无病，当时宛转劝加餐。西湖空记卅年约，白发谁来隔水看。岁月向闲应静好，何须陌路问悲欢。

与人预祝生辰五首之七十生辰
渐知上策慕神仙，下策空图富贵全。恩怨俱销忘尔汝，杖藜谁复共婵娟。生涯无事惟供病，往岁萦心且坐禅。蒲柳之姿望秋落，寿君自此在黄泉。

零四岁末回首
肝虚脾热每劳医，病讳中怀七窍痴。未免有情难遣此，岂缘无计至于斯。眉从敛性逢愁展，心渐围城垂拱治。晚畏深寒不吟雪，今年故减去年诗。

甲申岁末寄菊菊
左右植修竹，斋前惟种菊。看花人往来，一隅坐幽独。

甲申岁末寄醉卧长安
衣食欣已足，买书方觉贫。不谙书外事，遍识古时人。

甲申岁末寄杜随
素衣拂落花，暂立花树下。感春不伤春，自谓无情者。

甲申岁末寄落花风雨
各命访戴舟，偶然成一晤。时来时不来，来时雪满路。

甲申岁末寄慕容
酒阑对华筵，枯坐终无味。却恐一分携，相思不可慰。

甲申岁末寄月依然
看梅能几日，人生又一年。事往俱成昨，毕竟不相怜。

甲申岁末寄23
四时花开落，郁郁何不乐。待问终无言，我亦情怀恶。

雾中窗上划字
无意君名书许多，待将揩尽复轻呵。既于窗上揩来易，心上镌痕揩得么？

冬柳
慵开眉眼绿初匀，月苑花堤占尽春。霜雪终朝消得否？今谁来问细腰人。

读《金刚经》、《圣经》、《道德经》
众神辛苦渡人多，上帝天尊更佛陀。用尽灯前千万字，曾无一字制心魔。

三角梅复开
泉台怜汝一徘徊，弱质纤姿历劫灰。三叶抱身非是角，重寒探蕊可称梅。来从新蔓延藤架，再为精肥翻土培。绿竹青松俱厌雪，我家先有好春回。

社区书法班课上偶成
思将书画养闲情，到此须惭鬓尚青。同学端严皆白发，正襟充个老人星。

悼疏香七首其一
暗香疏影月横斜，叵奈君真似此花。不待春从枝上过，已随流水向天涯。

悼疏香七首其二
杳杳芳魂去不回，红尘倦住住泉台。泉台何若红尘苦？饱暖饥寒不可猜。

悼疏香七首其三
世间不信已无君，语笑盈盈尚可闻。满座忽看谁下泪，几人相忆碧罗裙。

悼疏香七首其四
死生隔后尚茫然，一觉陈抟八百年。此去是眠还是醒？不然暂醒复成眠？

悼疏香七首其五
尘寰小住最无情，不欲人间留姓名。壁上题诗记酬唱，谁知曾遇许飞琼。

悼疏香七首其六
雪霜态度玉精神，身似寒梅未得春。尘世空余敛眉集，教人长忆爱花人。

悼疏香七首其七
词笔何曾写我悲，我悲都在一双眉。祈君来世勿为好，须信聪明不及痴。

与人同祝巧巧生辰
韶华何足珍，一岁一逢春。太古花之魅，三生石上人。真疑居阆苑，未许逐芳尘。自是忘情者，双蛾为底颦？

十二日玉渊潭看樱花
粉悴红憔罪忍加，一年春事最堪嗟。人前未敢深怜汝，不合扶桑作国花。

见人翻醉卧长安旧作以嘲其今不如昔跟嘲之
壁上新词五六章，才情人道减江郎。乱翻旧贴君羞否，应恨清风自主张。

咏洗衣机
忍教素手洗缁尘，但借清溪水一沦。范蠡重来定惆怅，若耶不遇浣纱人。

代钓者答观者
前日见人钓，似初学，频频举竿，皆草。一东北人过而呼：“这家伙，哗哗的上草！”余莞尔，代钓者赋此以答。
来坐春风里，一竿M小渠。鬓沾花瓣雨，堤过丽人车。莫讶俱为草，所求安在鱼。斜阳知可钓，向我落徐徐。

卧疾三日未出，黄昏小区独步见园中春花尽落榴花初开得句
斜铺清荫小楼东，露叶烟条略不同。枕上才消三日睡，人间已变几番风。送春我自愁无极，入夏渠当喜复红。恨有一开须一谢，长将泪眼看朦胧。

代人整理旧作感赋
怅折芳馨遗所思，云身月客过花时。三千别景供题壁，百二愁关未展眉。此日开屏犹我辑，他年把卷与谁知。皤皤坐老春风里，堪忆相如有小词。

次韵送慕容
红树吹花随风舞，绮罗筵前坠如雨。隔座拈花递一语，冠带衣裳今犹古。奈此异方羁游人，世情太薄笔长春。文章初识看未足，告我身是浮云身。此日揖别何日遇，袖中怀君寄我句。便许一读一扬眉，长消两眉枯寒气。

次韵手机短信寄壶口孟门山诗
苍茫分晋陕，直北划长川。壶口谁凿瀑，孟门吾问缘。壁开千仞立，诗许后来镌。便溯浮槎上，瑶池定在前。

登慈恩寺塔寄手机短信一章
远眺终南白日曛，梵钟千载若相闻。凭栏追想登临者，前有诸贤后有君。

自西安返京作
一杖云岩一桨波，愁山恨海或能过。长安终近天何远，回首身犹在网罗。 

十五日黄昏游灞桥
灞水几时涸，千年我到迟。风流祖筵尽，胜迹乱蝉知。道古车何疾，桥新柳自垂。依然有离别，只是不传诗。
注：灞河水枯，明清桥已拆毁，隋唐桥遗址已破坏，跨河起新桥。

芙蓉姐姐
未名湖畔近春园，三载春闱叩两门。榜上渐无鸣凤想，网中遍受美人恩。戏台虽小何妨舞，天地能容众莫论。我亦如卿长有梦，屏前畏惧不曾言。

复过后海看荷
潇潇谁见雨中荷，怯堕愁残红泪多。翠盖满湖承不住，翻添流水一重波。

MSN上作
春赏秋游惯作空，联机一线曲相通。恼他忙碌无片语，状态也调忙碌中。

QQ上与醉卧长安同怀慕容
惊鸿去后怅秋风，共忆清宵略不同。我笔犹堪裁别恨，君情只在不言中。

乙酉生辰五结月出
散朗襟怀世事疏，闲身风月转相拘。添多心窍为吟客，废几词笺供药炉。向老长疑才欲尽，缘情不道笔难枯。前尘今复惘然辑，百丈愁城坐一隅。

十二日游樱桃沟
此谷真宜退，崖危自抱关。野桥低架水，薄雾远藏山。精舍何年废，仙人不一还。清游值秋雨，石滑愈难攀。
注：樱桃沟旧名退谷。

十二日与惠通居士坐樱桃沟茶社
山行微阻雨，小坐亦因缘。辩久相摧屈，言深转默然。风过黄散叶，茶沸碧煎泉。我去野狐集，高台续说禅。

棋诗寄人
占角争边数子微，腹中更陷百重围。于君我本无忧劫，却有相思接不归。

无题
数外遭逢感莫申，经年辛苦等烟尘。一生掌上空知梦，百计眉端例作颦。拥髻凄然伤故事，别魂杳渺倚何人。大哀惶恐心濒死，转欲忘情爱惜身。

QQ偶遇苦雨
闭门自玩右军鹅，才调销残剩几多。不道扬尘沧海变，相逢还问旧风波。

步韵酬寄菊菊其二
屏前闲说诗坛事，人物风流数旧年。新韵最娇君不赏，吟来犹是向时篇。

后海诗十首用苏曼殊本事诗韵其一
侯人一晌平湖雨，摇曳荷衣佩玉鸣。更被斜风吹别调，依稀认作曲中筝。

后海诗十首用苏曼殊本事诗韵其二
绿烟茶冷唤重煎，共坐春风亦偶然。争似飞花兼落絮，春归犹有再生缘。

后海诗十首用苏曼殊本事诗韵其三
楸枰闲对戏为师，花拆桃枝柳织丝。一局真堪销永日，满湖春色付诸谁。

后海诗十首用苏曼殊本事诗韵其四
生年有分应重到，花想羞颜柳想颦。或值残荷听雨日，一枝认我老来身。

后海诗十首用苏曼殊本事诗韵其五
坐听兰舟水上笙，桥头一片月盈盈。长篙无处撑不到，木石相看俱有情。

后海诗十首用苏曼殊本事诗韵其六
密锁深缄书一卷，谁题扉页谢家诗。其中知有泪痕在，能说湖滨离别时。

后海诗十首用苏曼殊本事诗韵其七
涵泳天光明似镜，摇来两桨水裁云。当时彩笔书花叶，恨未题侬白练裙。

后海诗十首用苏曼殊本事诗韵其八
指点湖东公子宅，一双人到为招魂。一生一代犹遗恨，泪在花枝淡有痕。

后海诗十首用苏曼殊本事诗韵其九
台馆何人按玉箫，横波月涌水翻潮。风条烟叶年年是，抱影一环银锭桥。

后海诗十首用苏曼殊本事诗韵其十
多谢湖山无态度，人间许此暂逢卿。高车驷马休重访，向老文君罢听筝。

二月十四日有寄
从教捉纤手，置子掌中温。岁月连翩去，悲欢点滴存。万般惟记好，一种永怀恩。欲报凭何物，玫瑰未足论。

十六日与同学野径登香山
莫以清羸笑病夫，盘峰路取最崎岖。渐愁i地风扬土，遥想行天b作凫。心下暗挝三鼓助，身前全仗万松扶。争先跬步吾真健，掉臂催人更一呼。

题梯田图
暖日烟生堆欲凝，风来万顷碧波兴。 仙家种玉瑶台畔，山在昆仑第九层。 
注：《拾遗记.昆仑山》：第九层，山形渐小狭。下有芝田蕙圃，群仙种耨焉。旁有瑶台十二，各个千步，皆五色玉为台基。

咏自来水
阀门小小镇滔滔，百折西东低复高。一捧涓流谁识得，曾经江海作波涛。

读醉卧长安千山集绝句偶题
也工感慨也工愁，谢屐贺囊吟不休。一样春风输笔底，教人直欲与同游。

车上观景
东风浩荡去天涯，夹道飘绵绿荫遮。各把残春争一半，黄蔷薇与紫桐花。

梦觉作
咖啡杯上转银匙，语笑含羞半敛眉。比似人生无限恨，不须梦也有分离。

与莫大苦雨回思数年前网事
重来满眼故交稀，点检流光意转迷。共忆论坛空结客，互嘲少作半无题。彩云俱恨芳音绝，鸿鹄更知何处栖。各有情关封往事，几人名字未曾提。

丙戌生辰六结月出
栉比楼丛巢一窝，尺天寸地隙中过。真成冷血犹无谓，渐不知愁可奈何。吟稿年年心呕出，闲身种种病消磨。迩来惟感亲情重，长恐今生负太多。

念亡母 （词韵）
醒自空忙可奈眠，长宵每被梦惊残。食思忌口烹犹淡，物忍触怀收不看。墓草分春围足下，松风吹雨到灯前。最怜我父遽然老，独坐夕阳无一言。

侵晓过西安停车六分钟
魂梦频来总不真，将身重到愈销魂。湖山剪影朦胧认，犹带昔年花月痕。

梦至南京访醉卧长安二首其一
恍然广袖御风行，露槛云阑若可凭。下瞰江城明月里，万家来认读书灯。

梦至南京访醉卧长安二首其二
乌衣门巷莫愁邻，行遍秦淮十里春。也似尘寰终不遇，漫玉树想斯人。

三年未过后海，近七夕用黄仲则韵感旧
风物流年暗换频，一番烟雨一番新。曾经银锭桥头客，已作天台山外人。柳放兰舟垂婉婉，波移月影荡粼粼。重来想亦无多感，只似枯荷尚有身。

忆后海荷
三年不上采莲舟，衣上前香薄欲收。漫道中心无挂碍，秋来每觉有深愁。

忆后海荷外一首
禅心浑不省风流，歌太轻狂舞太柔。小坐红尘百年里，偶然风雨替花愁。

坟上
天壤经年隔，生死各一端。魂灵住何处，红尘万山拦。指划碑上字，一字一泫然。儿生母故日，摩挲转自怜。夜台记儿生，或欲强为欢。便教通言语，忍更泪眼看。亭亭风中柏，去岁植墓前。枝叶初合盖，遮雨复分寒。身不若草木，向此摧肺肝。樽酒聊与奠，茫茫何所言。向弗信神鬼，今惟祝九原。万一供驱使，病体恐不堪。或云此间乐，亿万烧纸钱。

戊子秋七结月出
沧桑小历转从容，未到忘情未是空。诸念能销三界外，我身无碍万花中。池塘春草长如此，梦枕吟窗有不同。展卷再删愁与恨，莫教第一久居功。

戏题慕容写真四首其四
长燃不尽指间烟，浅笑一痕唇角牵。异国街头甚滋味，将风将雨到吟边。

题图《睡在月亮上》
风清露薄玉绳低，偶入云深路转迷。素月流空春睡重，随他摇梦渐沉西。

偶读旧作
有情尝道死方休，桑海尘寰一转眸。字字非耶是耶我？重看如替故人愁。

山中蝴蝶五首其一 殊不畏人
洞府云深妖抑神，香尘合阵粉装新。伊真水魅山精使，将去还来漫挑人。

山中蝴蝶五首其二 品种似异于市中
衣冠颇类古遗民，蝶国何年此避秦。地僻还疑元土著，花前悄立辨文身。

山中蝴蝶五首其三 溪中死蝴蝶
烟水寒沙去路赊，彩衣香褪薄些些。一生歌舞酬知己，犹自将身逐落花。

山中蝴蝶五首其四 拾溪中濒死蝴蝶置野花上寄语
奇香采得怅无名，巧语流莺夸帝京。休信上林花更好，出山何若在山清。

山中蝴蝶五首其五 拾溪中濒死蝴蝶置野花上寄语
腰肢寒重缓些飞，好抱花心曝粉衣。旧侣云山寻得否？阿谁曾唱六张机。

与夫诗，存而不寄
为营温室比花枝，风雨频年赖护持。已愧寡言称有德，未知弄笔尚能诗。乱头粗服长不厌，焦米生蔬甘若饴。众里曾寻千百度，眼前身侧悟何迟。
注：外子不知我能诗。

拟苏小小诗
抚碑题壁半狂徒，兰露烟花魂梦孤。几个才人真念着，曾经苏小住西湖。

贺苏无名网络诗坛点将录荣登百花潭投票黑红四榜榜首
喜莫喜耶悲莫悲，黑红四榜看名时。未曾举世而非也，差胜乡人皆好之。足矣掠笞三寸在，快哉月旦万言危。平生好恶分明见，董笔何妨亦有私。
注：四榜为“你认为哪个网诗点将录见识最好”、“你认为哪个网诗点将录见识最差”、“你认为哪个网诗点将录文字最好”、“你认为哪个网诗点将录文字最差”。

桃花七首其二
百五春从枝上过，向人开落意如何。幽兰空谷荷花水，傍路绝知风雨多。

桃花七首其四
颜色如斯画不成，梦痕酒印未分明。春波纵使能描得，又碍留仙舞袖轻。

桃花七首其六
名花莫羡玉栏杆，风调几人怜到残。好去桥边临野水，宜同西子浣纱看。

为秦月明赋海棠五首其一
新妆睡足脸如霞，比着桃花淡一些。最爱天然姿态好，不从风雨弄斜。

为秦月明赋海棠五首其二
醒看风韵太矜持，烧烛诗人真个痴。最好春风拘不住，一帘幽梦月明时。

为秦月明赋海棠五首其三
看花心事几回真，晴想欢颜雨想颦。为有伊人最怜汝，从今唤作海棠秦。

为秦月明赋海棠五首其四
揖花为主我为宾，美酒将来对美人。特地筵前虚左席，有人较我更相亲。

厦门暴雨改降福州时未离机有怀
非以厦门雨，何由到福州。云开遥见海，舱闭困如囚。风物一窗接，吾生片刻留。无人迎与送，不必动离忧。

大觉寺古玉兰
谁移歌舞地，种去四宜堂。钟磬长侵梦，林泉欲洗妆。犹疑有悲喜，不惯阅沧桑。忍更花时访，临风想旧香。
注：玉兰在四宜堂。

庚寅秋八结月出
神仙富贵两蹉跎，身似槐阴梦里过。颠倒恩仇莫须有，支离文字未妨讹。世情长是关心少，况味新来咏物多。重辑悲欢逝川上，十年堤溃欲横波。

水仙半开谢
为爱冰姿向水栽，素衣京洛远尘埃。才堪解语沉沉夜，已积相思寸寸灰。憔悴苦无明日计，艰难犹作岁寒开。泣珠解佩成何事，海上江湄不可猜。

十四夜露台望月
云河渡中湿，一晕痕宽。夜色分不定，金波收复难。疑多占杨柳，应是减栏杆。凭久动遐思，况于高处看。

题云鹤兄兰图
白云穷谷与幽林，开落无人山最深。写得一枝长在眼，从今不受雨风侵。

观《建党伟业》五首其一
战火烧天扑眼前，影屏尺幅泼狂澜。一时人物皆@赫，只得片中分秒看。

观《建党伟业》五首其二 片尾
梦烟灵雨泛中流，谁信由来九十秋。几个儿郎谋共产，美人撑伞坐船头。

观《建党伟业》五首其三 蔡锷
一身许国建奇勋，未抵美人生死分。最是多情小儿女，百年犹慕蔡将军。

观《建党伟业》五首其四 红颜
红颜乱世各依人，欲识龙蛇混莫分。我自后来看结局，可怜最好嫁孙文。

观《建党伟业》五首其五 观后关于我若生于斯世的胡思乱想
主义繁多何所投，不辰逢此百年忧。万一叛党与叛国，影片未应无镜头。（一字姑且以入代平）

沪上探父
密染银丝遮白头，一身边幅看新修。略言异地衣行住，细指日常柴米油。另以家为非我虑，将离膝下复何忧。频年不识南京路，尚要儿来为导游。

抵沪次晨
梦犹渭北醒江东，帘幕晨曦透一重。听得窗前啼鸟换，依稀软语是吴侬。

近端午游朱家角
铺兽双扉格子窗，悬蒲插艾近端阳。东家才煮西家熟，水上家家角黍香。

朱家角船上
红灯照水酒帘招，打桨晴波影动摇。香火城隍庙前过，小弯转去放生桥。

朱家角雨中独步四首其一
雨中清景况清晨，睡里人家尚掩门。谁见青裙撑伞过，雨花微溅水中痕。

朱家角雨中独步四首其二
鸳鸯瓦滑雨丝凉，石板青砖巷子长。收桨船头未收网，水边不见打鱼郎。

朱家角雨中独步四首其三
纵横巷陌不须分，迤逦行来未转身。抬伞前程忽停步，桥头过去是红尘。

朱家角雨中独步四首其四
千年宜雨不宜晴，水润烟笼一色青。愿执青青不乾伞，一生长向此中行。

朱家角买旗袍
斜纹粗布亦娉婷，尺寸腰支略有盈。合是江南小家女，不成来世定前生。

瘦西湖船上
飞甍鸳瓦绿阴间，萍路桥程弯复弯。惟一一桩难入画，短篷半杂电瓶船。

二十四桥
亭台能复事犹迷，花木谁移唐宋时。况我来非明月夜，新桥坐想杜郎诗。

瘦西湖新景区
架水叠山游客稀，瑶花琼草小园西。景观略不输前代，只少诗人为品题。

个园
诗酒宜栖阮与嵇，翳然林水绕花蹊。北人眼界由来阔，曲径回廊步步迷。
注：主人爱竹，以个字肖竹叶为园名。

黄包车上游扬州老城区
辙迹匆匆看未真，百年沧海几扬尘。贫家陋巷乐簟食，华屋名园无主人。

卢氏古宅早茶
知客无须名刺投，茶钱给足坐楼头。平庸岂乏如吾者，不复人中第一流。

石涛僧塔
平山堂接鉴真堂，一角王孙塔影长。方寸之间犹傍路，匆匆游客过于旁。

平山堂
隔院人祈福禄财，随风阑槛度香灰。坡公去后千年里，谁吊文章太守来。
注：欧阳修平山堂在扬州大明寺景区内。

坐鉴真佛学院滴水坊茶室
最苦空空万法参，上师辟此暂逃禅。我来偶得持心坐，便觉平生有佛缘。

史公祠
三百年间事不多，冢前相告意如何。知公定喜满清灭，未必今朝乐共和。

扬州古运河船上
依依隋柳拂栏杆，习习唐风送画船。曳影华灯却相碍，不教秦月下中天。

徐凝门桥
无门干谒老书生，莫向人间怨不平。千古谁凭明月句，得教城市以桥名。
注：徐凝扬州诗：天下三分明月夜，二分无赖是扬州。

读扬州古运河岸上诗壁
长吟短讽复逡巡，一路同游唤我频。不到扬州浑不觉，并肩少个爱诗人。

谢馥春买香粉
堆琼团雪盒中藏，缄得名花种种香。是买玫瑰买栀子，一时犹豫柜台旁。

留别扬州
琼花杨柳不能留，路出东关古渡头。翻羡雷塘墓田好，何须万里下扬州。
注：罗隐炀帝陵诗：君王忍把平陈业，只博雷塘数亩田。张祜诗：人生只合扬州死，禅智山光好墓田。

向日尝愿终老杭州，今复迟疑
此身已许杭州老，不到扬州志不渝。一往而深非薄幸，如何情乱两西湖。

壹壹年十二月二日初雪作
飞絮飞花两不同，鲛人珠泪半销融。身前吹起犹翻白，掌上掬来终化空。一树寒梅开复落，十年玉笛羽移宫。曾经银锭桥头别，雪帽风襟在病中。

见旧日英语书中花瓣 其一
芸香压损绛绡纹，几缕枝头风雨痕。惆怅曾经颜色好，不知开在哪年春。

见旧日英语书中花瓣 其二
斜芳树背单词，枝上飞飞蝴蝶儿。向日春风今在手，漫从一瓣想当时。




一剪梅 夏日游园用二公子韵
湖上沙汀卧白鹅。花影罗罗，树影娑娑。轻舟一叶满池荷。笑漾梨涡，语漾秋波。　　水榭楼头卖佩珂。选个环哪？挑个心么？石栏私倚把人磨。君且低哦，妾且轻歌。

苏幕遮 冬日
雪霏霏，春杳杳。一树梅花，一树梅花好。爱惜琼瑶何忍扫。雪满园庭，雪满园庭道。　　念行人，铺素稿。欲写相思，欲写相思巧。只说梅花将落了。君要归来，君要归来早。

鹧鸪天 雪人
一夜寒风刮到晨，推门喜看雪纷纷。掬来莹冷团银屑，滚动琼瑶叠雪人。　　乌黑目，胖圆身，欢欢喜喜是天真。今生若得长相对，甘守穷冬不盼春。

高阳台 白蛇
雨幻波光，烟迷草色，西湖知是何年。正白衣裳，断桥画伞游船。前身可是多情误，到今生、再结情缘。向尘寰，舍了修行，忘了参禅。　　无端竟试雄黄酒，纵灵芝盗易，破镜圆难。是好夫妻，如何水漫金山。古来多少风流客，又谁能、不负红颜。若重还，仍羡鸳鸯，不作神仙？

鹧鸪天 鹅
闲凭朱栏看白鹅，聊将夏日共消磨。双双影叠芙蓉水，漾漾涟推杨柳波。　　哦喔喔，喔哦哦，一吟一唱一湖歌。作人既是千般好，侬怎无他快乐多。

水龙吟 中秋月
繁华如梦如烟，渐西风悄然吹散。冰轮破出，清辉万里，中天寒满。不似春时，约来柳上，玲珑婉转。竟相从风露，摧枝蚀叶，今知是、前恩断。　　此夜愁怀都倦，爱新凉、忍捐罗扇。蓬山既隔，婵娟虚共，音容俱远。可惜团团，始盈旋缺，几时重见？更秋多苦雨，长宵未许，作无聊伴。

南歌子 周末网上算命
抱枕人迟起，居家发懒梳。蓬头且作小妖巫，卜卜将来那个是儿夫。　　已自心中有，如何命里无？刷新之后再重输，不信这台电脑总欺奴。

风入松 零一年雪花寄江南
不闻深巷卖花声，一夜雪倾城。无枝折作寻常看，更无根、飞絮轻盈。绝俗难邀春宠，凌寒又有谁争。　　花中最爱是卿卿，也似我聪明。水晶世界玲珑思，自来去、未肯逢迎。争甚虚名微利，有情便是今生。

临江仙 今宵
拂面吹衣风渐软，遥遥绿了平芜。今宵好景看何如。多情明月老，疑不若当初。　　仿佛当初明月里，小舟撑遍东湖。一湖烟水漫愁予。同舟人去远，沙上宿双凫。

虞美人
此生不作多情计，却被多情戏。东君在处认为家，错共飞花飘絮到天涯。　　经风经雨春残了，渐渐心怀老。可能还有忆君时？惆怅那时颠倒那时痴。

临江仙 生辰
岭上行云阶上雨，庭轩秋色萧然。谁叹此日不如前。便教花月好，已作等闲看。　　眉目风情随分老，生辰还祝今年。更抛俗念慕神仙。深居人莫访，未必有尘缘。

鹧鸪天 贺萼绿华生辰
丹桂风清白露溥，独宜九月诞婵娟。如卿才气谁能及，纵有良媒嫁亦难。　　词一阕，寿千年，花冠魔杖小神仙。去来无迹何从寄，是在人间是在天？

风入松 零二年初雪寄江南
冻云竟日驻西山，到晓雪连天。琼花委地初无迹，叠千叠、白了朱栏。辛苦来从云外，殷勤开在春前。　　生年算算总无缘，相隔又经年。新词复寄三千里，今冬雪、寄去君边。若问离人模样，但看玉骨珊珊。

风入松 叠前韵初雪寄江南
江南燕北几重山，飞雪密遮天。谢家此日犹裁句，却谁人、倚向危栏。看絮坠来阶下，因风吹起身前。　　方生即灭甚因缘，只合共残年。江梅闻道长无雪，如何令、飘落梅边。想象同阴天气，夜来檐雨珊珊。

虞美人
问君永远能多远，容易人心变。来生许我作夫妻，还恐杜郎屡误十年期。　　逢君时节春将暮，住也如何住。元知命本不由人，可奈别来无日不思君。

凤栖梧 江南行七首之西湖
湖上新来谁识某，颇羡先来，留壁诗千首。可惜有花兼有酒，恨无苏白为诗友。　　今日杭州谁太守，依旧梅花，遍植孤山后。我亦才高能咏柳，此生许隐西湖否？

临江仙 江南行七首之为人赋西湖湖畔居茶室
门掩双堤烟雨，帘开一角湖山。座中谁抱古琴弹。有人痴绝了，茶盏指间旋。　　但凭几壶龙井，消磨半个春天。功名忘却只留连。听风吹水面，看月出云端。

金缕曲 想象碰壁斋主醉酒
总被杯觞害。者年年、居贫卧病，几时曾戒。或使三餐皆能免，一日无君不快。任憔悴、孔移革带。大块文章催酩酊，看书生、始有狂生态。颠倒矣，人休怪。　　白衣长望东篱外。问岳阳、于今可有，识才太宰？若许同居江城上，当为常担酒菜。更对饮、击盘感慨。醉里洞庭长歌过，折新荷、作个遮阳盖。吾与汝，两无赖。

减字木兰花 灰姑娘
南瓜车马，未许良辰成永夜。十二楼台，遗落瑶阶一只鞋。　　多情王子，访我殷勤须凭此。深坐春城，只待郎来试水晶。

减字木兰花 二十六日夜联众赌输台球
身通六艺，况乃桌球元小技。良夜何其，聊佐清欢赌一词。　　请君入瓮，待我七擒还七纵。无那相逢，却放曹瞒走华容。

木兰花慢 程垓韵
道情分上下，在我辈，正钟情。故憔悴须怜，痴狂莫笑，容易凋零。可堪君之出矣，尽藏雷抱雨满天云。一自蔷薇谢了，人间再也无春。　　朝朝柳暗与花冥，起坐不能宁。更婉转情怀，缠绵词笔，还似诗人。荷衣亭亭出水，共无聊相坐暖风熏。永忆丁香花下，东风那日江城。

减字木兰花 闭门自嘲
秦山楚水，筇杖奚囊行万里。所谓诗人，笔下从来有见闻。　　薄冰如履，一个人生输不起。只坐闺中，咏罢南风咏北风。

卜算子
何物比于情？情本虚空境。却为虚空累百般，宛转心难定。　　只此一生人，来世全无凭。若共东风赌一生，恐是飘零命。

长亭怨慢
偶然遇、春归时候。再送春归，采撷红豆。三送春归，九连环锁九环扣。一环难解，何况是、连环九。终送去长亭，为君折、长亭烟柳。　　记否。道愁城难破，别后莫耽烟酒。欲封彩笔，作诗苦、空教人瘦。南湖畔、越客吟归，剩惆怅、听词红藕。甚知了无知，抱树学吟依旧。

金缕曲 菊斋三周年再寄菊菊
屈指须惊诧。者中间、几番花月，几番春夏。几阙同题词赋得，几月菊斋结社。算亦有、几分风雅。几处网中相晤对，向屏前、各自萧然挂。挂几晚，都无话。　　思于此处鲛珠下。问斯人、几耽网事，欲何为者？几度周旋人与我，几被人夸人骂。到此日、几回倦也？我欲振衣归去了，几思量、尚有君难舍。几回顾，不能罢。

鹧鸪天
软绿娇红不可留，一年风景渐成秋。先寒万里诗家月，高挂离人百尺楼。　　情易纵，纵难收，和身抱作茧儿抽。云山莫问归来否，一堕尘寰不自由。

南歌子 八月十四日望月
衣我华裳白，徘徊倚赤栏。中天月到九分圆，剩有一分留与仲秋看。　　欲往琉璃界，流光不可攀。多情只合住尘寰，盗药娥果惯作神仙？

虞美人
欲留无益偏难弃，置我于何地。前身未结此生缘，说与无情知道也应怜。　　彤云镇日堆天末，商略今冬雪。尚余红叶可题诗，拥被移灯读与自家知。

风入松 零三年初雪寄江南
仙葩惟许种天坛，夜守昼犹监。霜娥偷得琼瑶去，向人间、倾倒花篮。如絮风流体态，痴儿差拟为盐。　　爱他一朵鬓边簪，素手苦难拈。方开旋谢知何故，想深情、绝似春蚕。笺札若能封取，与君寄往江南。

次韵山花子十四首之二
凤阙人归半载长，素衣浣褪旧时香。电话于今无大事，问炎凉。　　绮思真难缄一纸，郎名不觉写千行。到得寄时无可寄，倚残阳。

次韵山花子十四首之六
莺语间关莫与闻，离人不羡可怜春。艳李桃开次第，枉殷勤。　　尝记花中君爱白，从今只著素衣裙。偏是素衣难浣去，旧啼痕。

蝶恋花
树树杂花开远近，卷地香浓，风暖游人困。裙下落红堆一寸，寻芳竟入桃花阵。　　春尽今生缘也尽，收拾痴心，封个相思印。他世重逢如有分，拆开此印从头问。

虞美人 许愿
名园事若烟花散，折柳祈三愿。为君一愿祝平安，二愿好风借力上云天。　　剩将三愿留诸己，自此相思止。他生他世莫重逢，莫累他年他月复愁中。
注：去岁初春游苏州，作高阳台词，有句：儿郎亦是多情种，许他年为我，来筑名园。

蝶恋花 初四日与巧巧
旧岁新年无略空，爆竹翻天，恍若春雷动。直是春来花莫种，与君各有春风痛。　　纵寄梅花花不懂，为我身前，也道声珍重。念汝长宵衾坐拥，一时言语都无用。

蝶恋花 
佛说：前世的五百次回眸，才换来今生的擦肩而过。
如许相逢真草草，绿绮求凰，翻作阳关调。前世尘缘今世了，佛于情事知多少？　　此日看花心思老，天北天南，合是相忘好。蓦地花飞飞窈窕，疑他向我回眸笑。

蝶恋花 与谢红红
缘结今生同姓谢，窈窕双鬟，同是连城价。阿姊青春犹不嫁，王家子弟俱尘下。　　雪里折梅香满把，分韵裁诗，第一为谁也？咏到斜阳休作罢，与君再咏春风夜。

踏莎行 情人节咏玫瑰
开也寻常，何能异众？花中独占三千宠。谁人好事许多情，批风支月年年种。　　除却殷勤，百无一用。惯将儿女相欺哄。自君买取赠春风，至今尚有春风痛。

蝶恋花
随意庭阴移过午，镇日偎人，太半闲言语。燕子梁间相尔汝，笑他亦是痴儿女。　　此外红尘何足取，蝇利蜗名，一棹天涯去。空有桃花春水坞，可怜不作神仙侣。

减字木兰花 检零三诗稿
重开旧卷，墨字未销桑海变。空作传奇，除却离愁即是痴。　　岂无乐事？幸福中人谁解记。剩以癫狂，百遍沉吟百断肠。

临江仙 牡丹亭游园惊梦 次韵月依然
幽径寻芳莲步软，中人兰蕙熏风。支颐觉起有愁容。方从花下别，疑自梦中逢。　　一搦腰支扶水袖，当时若个人同？拂墙摇影只疏筇。书生真去者，梅柳忆房栊。

临江仙 狐 次韵月依然
作个如花如玉样，听书常近萧斋。来时明月一阶苔。烛灯摇复定，门户闭犹开。　　说道人生谁满百，功名两字无涯。东风初放后园梅。奴为花使者，特地报君来。

临江仙 嫦娥 次韵月依然
匝地盈空寒万迭，桂花开落身前。高风一日九回旋。离他生死界，居此奈何天。　　羞比经年牛女恨，与郎再见都难。可能别后两相安？不知人瘦损，只道月依然。

临江仙 自题 次韵月依然
翻上衣襟风渐软，陌头杨柳斜。已然一岁一天涯。浮云人字雁，细雨鼓声蛙。　　玉镯环环无断绝，留君记取无瑕。今春独自看桃花。相思无半纸，久不作诗家。

风入松 四月三日忆沪上去岁此日
江城四月雨微凉，深巷紫丁香。衡山路上咖啡馆，共谁人、倒转时光。虹口街心竹椅，虹桥午后机场。　　当时留我挽罗裳，一别两茫茫。事如默片沉心底，旧天气、翻检心伤。或可由冬而夏？春风不与商量。

金缕曲 五月五日
此日终无悔？者三年、消磨不尽，心头滋味。时向空中虚应诺，唤我声声在耳。忽自笑、真如天使。一堕凡尘千丝网，纵天堂有路归无计。甘为汝，折双翅。　　聪明反被多情累。奈无情、人间风雨，别离容易。百结愁肠如能解，不过相忘而已。海天隔、莫知生死。重访桃花题门去，便有缘亦在他生里。今生事，止于此。
注：传说每一个女孩都是天使，当她爱上一个人的时候，就会折断翅膀来到人间。

减字木兰花 三五夜于海滨
渔人闲话，窥见神奇多此夜。水暗沙浑，新浪痕平旧浪痕。　　月华高照，引领仙槎过海道。若有歌声，隔着涛声听不清。

水调歌头 戏作豪放词
生世百千味，殊未得其欢。学书学剑无计，学画黛眉弯。可惜风云词笔，管领春秋花事，合作女郎看。襟抱孰能识，双泪堕红铅。　　木叶发，木叶下，自年年。此身果是，避祸趋福望平安？扶醉危楼高倚，云影星芒莫辩，银汉水漫漫。月出忽相照，一地碎栏杆。

踏莎行
经岁离情，三春梦枕，消磨柳暗花如锦。星桥此夜绝相思，人言我已无情甚。　　杯酒逢君，为君一饮，个中滋味浓于鸩。不堪重读浣花笺，前言多少都成谶。

沁园春 咏梅
方在苔枝，旋飞掌上，沁骨寒凉。奈生涯总作，去年花事；东风未识，别样梳妆。冰雪知卿，吾知冰雪，相与幽栖衣白裳。听钟鼓，看桃符换岁，尽属春光。　　此身惟待何郎。纵花谢花开三万场。记折来月下，为吾簪鬓，冷香催墨，助汝文章。别后西园，飘零不管，一任蜂颠与蝶狂。都无语，算天涯相忆，何若相忘？

沁园春 辗转闻故人消息
将问无言，将哭无泪，将忘无忘。到而今方觉，别来歌酒，人前欢笑，未换悲凉。一日三秋，时尤十二，十二时中百断肠。君何忍，遣须臾消息，试我心伤。　　关情犹是余杭。望迢递、山长复水长。恨花笺彩笔，空传故事；红颜绿鬓，暗付流光。十载重来，他年嫁娶，知在梅傍在柳傍？更休问，遍京华才俊，谁似萧郎。

沁园春 电视剧
小也人生，大哉世界，咫尺屏前。看时惟弹指，惊添华发；地当换镜，顿隔云天。湖海传奇，春风故事，演义红尘未了缘。关情处，但弦歌杳渺，花月无言。　　于中来寄悲欢。便随汝随渠啼笑间。想古今有几，英雄事业？百年难得，行履平安。为我多情，寻常下泪，莫以虚诳摧肺肝。劳君等，把一场悲剧，演到团圆。

沁园春 答
枯坐荧屏，肢骸若失，抱影灯昏。道经年望眼，泪应啼尽；昨宵颦黛，愁复堆新。病至寻常，书无一二，车走雷音三过门。看题壁，逞沈园词笔，令我销魂。　　春风满座才人。却满座才人谁似君。爱瑶琴古调，惟君能赏，自无君顾，宁以封尘。一苇能杭，星河问渡，暮作重逢朝即分。相怜否？为今生折柳，几度江津。

鹊桥仙 七夕寄闽
江南云隔，闽中水阻，置我八千云水。八千云水比银河，算若个、桥能度此。　　瑶台青鸟，人间乌鹊，俱赴双星佳会。吟笺待寄病中人，问今夕、谁为信使？

南乡子 生辰
我与我周旋。世味人情又一年。事至奈何皆放手，随缘，不欲随缘想亦难。　　真个得超然？君尚居吾心腹间。知否一思肠一断，纠缠，住到何时始肯迁？

浣溪沙 戏赠慕容诗学辞版
驴背夕阳何所之，酒痕尘土满征衣。使君言道罢官归。　　三径未宜延俗客，新词惟是赠蛾眉。从今有贴不须回。

浣溪沙 菊斋辞版寄菊菊
自重千金怜女儿，烟波一坐锦帆危。更无暇日寄清词。　　归去应多明月夜，闲来俱是好花时。君其宁与苦留之？

蝶恋花 十月二十日
雨送灯飘车渐远，黄叶街头，聚散无人见。早是相逢肠已断，三年悲喜同冰炭。　　销尽一生流泪眼，怨也无言，痛也磨成茧。大戏同台生与旦，伊谁相记桃花面。

浣溪沙 近日饶睡
高阁秋深啮骨寒，风翻黄叶满长安。诗书无味镜奁闲。　　才断相思三五日，待销旧誓百千言。者些景况只宜眠。

金缕曲 剪发
留汝三年矣。到今朝、付之金剪，惘然悲喜。弱缕柔丝伤零落，拂面飘肩还坠。谁曾惜、掌中捧起。许以双鬟千万价，贮名园、朝暮看梳洗。鬓边语，犹在耳。　　我生为汝频频累。换别来、花钿慵绾，镜奁怯对。一寸青丝愁一寸，十万青丝愁几？又谁问、愁中白未。待剪深愁从何始？莫相怜、直剪三年事。新生发，不复尔。

金缕曲 病
百草频来试。奈缠绵、如丝缚茧，漫抽终始。榻上惟教存一息，我命真同蝼蚁。渐寝食、诗书俱废。旧痛未添新痛，怅有生若此何如死？愿地府，归为鬼。　　鬼无肢体相牵累。但游魂、依花附草，暮来朝逝。谁记前身名小倩，谁是书生今世。待访遍、吴山楚水。灯下重逢休问病，道双蛾不展年年事。此非病，愁而已。

金缕曲 我欲
我欲蟾宫住。想娥、人间望久，也思归去。并赦吴刚无妄罪，歇却朝朝玉斧。五百丈、婆娑桂树。世路已多华灯碍，又如何定要清光助？遇佳客，方折与。　　不劳八万修边户。任方圆、未妨棱角，影生凸处。凉夜瑶窗当银汉，看彼一年一渡。倚云锦、漫裁诗句。朔望平居惟多病，故阶前留此茕茕兔。卿为我，捣寒杵。

金缕曲 疏香病危
兀自沉沉睡。任周遭、慈亲医护，百呼难起。不管床前添白发，岁晚何堪老泪。君诚是、愧为人子。方购新居犹欠贷，更与谁执手盟生死。似此等，俱舍耳？  鬼门关外如逢鬼。勿相拿、请君一揖，与之言理：行事立身都无过，随分优游何罪？莫须有、清才成累。绣阁文章天若妒，便径收彩笔元无谓。陈说罢，再施礼。

沁园春 读菊斋三国战隋唐旧贴寄兄秦琼
市肆无传，史书不载，回首皆空。剩绣苔题壁，茫茫证此；淘沙逝水，滚滚流东。生有何凭，死谁来吊，异代风云虚拟逢。收旗鼓，怅依然身世，泛梗飘蓬。　　者番老了英雄。更箪食谁知陋巷中。笑兄埋金锏，学商学贾；我低翠黛，修德修容。岁渐翻新，心犹冰雪，自识吾侪此道穷。梅花友，待与之商略，劝嫁春风。
注：其时ID秦小妹。

蝶恋花 酬梅云兄用前韵
年少名心今半死，泥絮之身，不逐春风起。自棹兰舟闲坐水，诗情欲探江梅蕊。　　矮纸斜行章草细，寄去君边，君正高楼倚。相看新词多妩媚，已无言语关荣悴。

蝶恋花 四月八日夜皇城根遗址公园同人雨中看花
芳景暂留都不可。携手来看，密雨丝丝裹。夜幕伞中轻点破，指间明灭香烟火。　　脸晕胭脂腰婀娜。占得春恩，销得春愁么？湿树无声飘一朵，我怜渠也君怜我。

鹧鸪天 寄人生辰
自识相思敛翠蛾，三年直似梦中过。情当浓处言犹浅，恩渐深时怨已多。　　天作定，奈君何？樽前为唱越人歌。中流修得同舟渡，差胜双星隔一河。

木兰花 别
愁怀合付流光换，共说余生休再见。教君与我偶然逢，教我缘君眉不展。　　别离今此三千万，四角车轮行复返。 非关情薄与情深，只道来还珠玉钿。

鹧鸪天 新买百合，置窗前，睡觉见一鸟隔窗而立，因寄之
借得清风小睡佳，不堪楼外日喧哗。饮酣琼醴荷杯覆，蹴罢秋千柳带斜。　　红织锦，绿裁纱，风光尚欲占多些？向窗剥啄知何事，要看吾家百合花？

卜算子 次韵寄依然
芳信几时疏，迢递从春数。花谢花开到紫薇，坐忆司花女。　　病起我重来，闻子愁中去。风物吟边渐向秋，抱膝诗心素。

暗香 翻作朴树《那些花儿》
惘然如昨。却眼前无觅，向时花萼。尽许三生，总误春风十年约。红雨吹衣别后，知难共、一番开落。是耶非、锈蚀流光，回望已斑驳。　　踟躇。过紫陌。为折与少年，芳心初著。记中灼灼。枝上而今老谁托。算有馀愁未了，长萦在、檐牙篱角。向何处、将故事，说人情薄。

一萼红 梦忆偕游西安古城墙
遍追寻。恍梦魂能记，门在绿杨阴。携步层阶，借灯危堞，暮色倚望遥岑。画旗卷、青龙白虎，绣苔蚀、哑炮未销金。一曲悠扬，清歌墙外，犹是秦音。　　万里云谁邂逅，共单车城上，风满兰襟。肯续千年，才人佳话，到此漫结同心。却今夕、知为何夕？转觉来、枕簟费沈吟。待检书中票根，更忆登临。

念奴娇 后海
携将素手，步杨堤柳巷，几曾游历。春雪霏微冰镜薄，秋水荷衣空碧。檐角槐花，壶中仲夏，坐此清风夕。放灯时候，软波移入双楫。　　密约未抵相思，欢情争奈，归路长南北。准拟湖滨成永诀，旧侣还来桥侧。见别都难，去留何计，红泪教人惜。眼前风景，销魂分付他日。

鹧鸪天 乙酉七夕代织女与牛郎书
锦未成章暂下机，新凉又值一年期。惯将坚约疑来日，总为离情减旧时。　　花事了，作春泥，不堪岁岁种相思。鹊桥此夜郎休渡，坐看人间灯火微。

采桑子 后海荷
幽怀漫倚阑干说，坐水支颐，恨个痴儿，但解倾听不解悲。　　秋来只道无情老，零落红衣，愁结何时，丝藕珠房未许知。

金缕曲 佳县白云观进香祈愿
仰启三清界。望天尊、庄严宝相，重施油彩。闻道有求长应验，坛醮千年瑞霭。唯物者、来无所戒。福若可谋灾可避，一柱香，彼此能何害？将我命，付之改。　　定教否极皆成泰。放逍遥、诗书一舸，泛江浮海。生世消磨惟恩怨，许我千千结解。无恐怖、须无挂碍。翻笑祝多犹不跪，果有知，神鬼应_怪？聊合掌，拜三拜。

角招 后海买荷
棹烟舸。知谁向，碧波采得娇娜。最怜才可可。乍出藕塘，纤萼尘裹。红绳更缚。自抱恨、佳人愁些。倚望垂杨桥左。多情恐属无情，与谁成因果。　　无那。买归几朵。银瓶苦小，掬水供卿坐。欲开还欲堕。别有幽怀，心房深锁。相思颗颗。似忆着、清陂曾卧。试为销愁唱和。不如意、我怜卿，卿怜我。

暗香 九月十二日
江淮雨织。奈隔人又在，西风南北。渐满玉壶，永夜红冰断还滴。青眼为疑错许，频来问、何能何德？是谢娘、薄命如斯，方得与相识。　　愁极。窒呼吸。怯病里思量，恩怨为敌。破愁纸窄。零句残章更休觅。痛定他年重谱，算未属、伤心词笔。说忘了、教忘了，也须忘得。

南乡子 有寄
偏有许多情。病骨愁肠讵可胜。珠泪怀中频与拭，零零，信到无情方是停。　　怜我更怜卿。梦好由他好处行。多少别离抛不去，今生，多少相思报不成。

临江仙 咏月寄依然生辰
总道无情方不老，玲珑偏照尘寰。可堪长在水云间。独知千古恨，生受一身寒。　　杨柳梢头圆复缺，未应星汉消残。赖从劫后减悲欢。所行无定止，相看但依然。

临江仙 久无消息戏呈醉版
不恨姓名空挂版，恨他触目相思。西山爽气想支颐。菊花偎到谢，又泥早梅枝。　　近日心情三五贴，美人芳草之辞。从君去后少人推。精华吾未惜，曲误却谁知。

菩萨蛮 菊斋群侠传之贴杀张无忌
殷勤来h英雄泪，听琴解剑休辞醉。一味或偏浓，三钱鹤顶红。　　花前亲捧酒，岂是操刀手。若感美人恩，张郎尽此樽。
注：其时ID燕刺客水灵光。

金缕曲 菊斋群侠传之泉下遇韩齐楚三刺客
休问高天意。正西风、悲歌相送，萧萧易水。吞炭漆身须眉灭，藏匕更为鱼炙。必以报、承恩国士。宝剑十年霜刃卷，为人间、多少难平事。死有一，诺无二。　　侠游奈不逢燕市。却泉台、血身来认，平生知己。博浪最须惭一击，翻累诸君赴死。问此恨、从今谁继。怒马鲜衣俱成昨，鬼门关、旧鬼迎新鬼。迎我者，赵秦魏。
注：游戏身份为七刺客之一燕刺客。

南乡子 与贝壳生辰
人事两堪嗟。吹絮漂萍何处家。云起水穷行坐处，生涯，五味调和苦亦佳。　　风雨受些些。岁月如花如细沙。一粒沙中看世界，无瑕，一座天堂一朵花。
注：威廉.布莱克《天真的预示》：一颗沙里看出一个世界/一朵野花里一座天堂/把无限放在你的手掌上/永恒在一刹那里收藏。

风入松 二零零五年十二月三十一日初雪，时与人各居城之南北
瑶天玉树散琼花，望里九衢遮。维摩诘室忘情者，翩然却、沾上袈裟。修到了无悲喜，因时亦感年华。　　埋山填海作生涯，有恨渐应赊。不成滋味教悬想，正城北、咏絮人家。为试渠思我否，城南多与飘些。

念良游 月光宝盒
何质何材，都未识、龙鳞犀角。蟾魄借、劈空一缕，澹云飞掠。重k成灰红泪烛，再开委地春风萼。便纱灯、花下照伊来，当时约。　　尘世换，今耶昨？前事改，哀耶乐？看长留心上，泪痕斑驳。尽许伤情人得此，可怜月下须踟躇。怕流光、回溯到相逢，从头错。

蝶恋花 寄手机短信
一寸离程愁一寸，满目山河，芳草清明近。解道情深偏自吝，闲言只报花开讯。　　雨误风愆都不问，湖海归期，后约无凭准。有限人生堪用尽，绵绵销此无穷恨。

木兰花 分愁
我家杨柳青丝短，忍放行舟飞絮乱。一隅人海望沉浮，万里风波长在眼。　　添衣止酒加餐饭，五载应嫌言语浅。莫愁只道不知愁，未肯倚肩分一半。

定风波 为爬爬赏海棠未开诏令东君
芳草罗裙金缕鞋，香尘陌上踏青来。待嘱佳人归缓缓，眉眼，盈盈作尽不欢猜。　　肯爱花颜轻一笑，急诏，信风廿四再安排。桃李何堪开更晚？不管，百花先让海棠开。

高阳台 法源寺丁香
凉鬓吹青，单衣试紫，一年春到空门。悄立听经，维摩花雨缤纷。因缘自结繁华外，背条风、不领春恩。谢东邻、蝶使蜂媒，蜜语殷勤。　　若教净业真修得，问今生芳树，来世何人？却恐关情，清狂再付沈沦。淡眉细眼深深记，认腮边、一点啼痕。怕红尘、重遇他时，不复花身。

最高楼 杯
痴儿也，得失不知患。冷暖不知言。捉柔荑一时如玉，破樱桃一抹留丹。漫思量，心上事，指间旋。　　最好是、对咖啡午后，最爱是、共葡萄美酒，茶烟绿、润吟笺。相怜却是人多病，教君百味苦深谙。赖殷勤，长捧药，劝身前。

菩萨蛮 十七夜梦
乍逢对面遥伸手，看将触及回身走。大雾一重重，茫茫人海中。　　将谁名字喊，惊起方三点。炯炯两眸清，时钟听到明。

踏莎行 古井
苔色封缄，尘埃落定。茫茫古月长投影。残花枯叶打诜桑沦漪欲破千年静。　　埋恨烟深，沈波梦冷。辘轳锈蚀成空等。谁曾井底引银瓶，犹浮一段青丝绠。

宴清都
旦暮都捱过。眉心上，别恨依前深锁。遍题红叶，山围水送，雨沈风簸。飘零合来江左。拾取看、秋容愁些。君对伊、知是思我？怜我？怨我？忘我？　　思我。道里悠长。怜我。去也音书无个。未应怨我。怨我。未若薄情忘我。思量更教泪堕。忍学得、春蚕作缚。拚一场、萍聚云逢，空花虚果。

风入松 二零零六年十一月二十五日初雪
凌云未去冷成冰，失路万千程。回风催送江干渡，从教坠、谁惜飘零。犹记谢家咏絮，低徊频叩窗棂。　　劳劳深谢故人情，年事久销凝。离怀莫更身前问，恐沾衣、片羽难胜。今也为吾生命，不能承受之轻。

八声甘州 零六岁暮作
算吾生惟剩小悲欢，消磨有穷时。爱当窗杨柳，相关憔悴，雨雪频摧。书案凌波仙子，宛在水之湄。依约红尘恨，都下蛾眉。　　月出皎兮千里，若湖山未改，可以重归。到会心之处，可以绝相思。待春风、百花争发，向物华、长似旧年梅。谁曾道、天涯住定，乐子无知。

卜算子 雪融
偶自下瑶台，婀娜飞空舞。心窍玲珑属薄情，不拟红尘住。　　舞罢散铅云，仙袂知何处。却占人家一角檐，未便都归去。

虞美人 坐丁香树下
嫣红姹紫都开遍，百日春恩浅。一春身未在花前，不觉丁香谢了到春阑。　　伤春岁岁终成惰，消受清阴坐。惘然不记那年身，小巷满襟花雨待谁人。

踏莎行 菊斋七周年咏菊寄菊菊
早惯颦眉，先怜解语，春风桃柳悲如许。一篱清景到秋深，惟君不受多情苦。　　阆苑谁栽，霜姿谁妒，何由谪入凡花谱。不因幽寂怨人间，人间只是愁风雨。

沁园春 母病廿载，年来大渐，祈福
到不能言，犹频问痛，竟何从知。但惶惶床侧，疑寒疑暖，方将除被，复与添衣。未易装欢，最难止泪，怕母闻声不敢啼。日看诊，算求医廿载，今半成医。　　未遑眷顾孩儿。渐诸事教儿自主持。对萧萧白发，无如父老，熙熙世界，可奈儿痴。已另为家，尚忧失恃，万一伤心何处归。祈身在，便难祛沈痛，总莫轻离。

金缕曲 丁亥生辰母病逝
斯日吾何罪。累慈亲、生儿为难，弃儿为死。耽病生涯忧患共，惟是将身难替。渐寝疾、啮人如蚁。二十年分今日痛，到眼前犹觉肝肠碎。吾母也，弗怜子。　　万千未有怜儿计。忍沈疴、凌母血肉，煎儿五内。何意弃儿生儿日，骨立容枯哀毁。对流景、前欢空记。剩向秋风坟上哭，立苍山日尽寒灰起。谁祝我，烛光里。

燕归梁 书中玫瑰
馈人之手有余香，情未较、此香长。夹于书页一张张，犹为记、好春光。　　一般颜色如花淡，将褪尽、或能忘。不闻草木有愁肠，桃成阵、柳成行。

临江仙 用秋水韵赠菊菊兼怀醉版杜版慕容落花
我已红尘沉溺久，武陵烟水难归。桃花开彻更无诗。北人春得晚，驿寄定嫌迟。　　纵写绮怀无绮语，殷勤苦被君知。浮生相值不相期。从教花下别，长自把空枝。

鹧鸪天 秋夜坐露台
白露将霜彻骨清，下弦月小路灯明。尘心宽坐秋千椅，闲欲摇摇懒欲停。　　光闪闪，亮晶晶，满天都是小星星。邻家莫氏钢琴曲，好共梧桐叶落听。

东风第一枝 步韵拟梅寄菊菊
襟上馀香，月中残梦，罗浮为记初识。何郎去后扬州，多少水程山驿。相思易老，更莫寄、一枝幽僻。看过尽、廿四番风，长立百花之侧。　　春回也、雪销尘息。春去也、苔枝谁惜。算来未误东风，总道悲欢弗及。落花谁见，自埋有、红尘三尺。但一片、难唤江淮，犹逐旧时行客。

南乡子 开心网茉莉遇盗寄赠偷儿
雪玉满枝桠。手种芬芳茉莉花。烟软雾浓来正好，斜，小影偏教上碧纱。　　折与那人家？也似侬怜此物佳。折且由他都折取，伊呀，记把门儿带上些。

浣溪沙 同窗小聚，各言曩日追余者三五人近况，问余悔否，戏作
旧事惟今供笑谈，买臣俱贵我何堪？因缘各有不须贪。　　算算当时皆了了，已能众里识奇男。无非红拂嫁虬髯。

高阳台 越三年重访法源寺丁香
裁玉千条，吹香一径，熏风摇落疏阴。最苦清修，前尘犹鹄冀蟆Ｏ蚴泵寄恳老∪希被几多、雨蚀霜侵。怎生禁、流转韶光，古刹春深。　　重来殿宇看新葺，正门楣绘彩，佛像装金。素面荆钗，身前一问初心。不言疑是初心改，把三生、再付沈吟。又青禽、飞上芳枝，来弄新音。

水调歌头 闻萼萼年来炼丹有怀
斯世聚何短，樽酒散梁园。诗书万轴将去，归卧白云边。见说吟笺灶底，时拨炊余烟火，小试紫金丹。万事料应足，惟是好神仙。　　勿思汝，思汝苦，又经年。忘情人远，消息长在海云端。尝梦朱颜未改，霞袂翩然望见，舟已向三山。却恐一轻举，不复遇人间。

鹧鸪天 厨下作
文火频看武火焦，盐梅滋味总难调。何辞鼎俎为伊尹，其奈鱼蔬不舜尧。　　经国手，解牛庖，任贤换尽碗锅瓢。圣人善事先言器，试与明朝更置刀。

踏莎行 午梦还儿时旧居
檐瓦苔生，门楣雨坏，皮筋跳格青砖在。王家隔屋骂儿声，阿哥欺我诚无赖。　　老太藤床，苏三起解，电台蝉噪浑无碍。长成人立梦中听，槐阴满地浓如盖。

金缕曲 末日畅想
星雨销金屑。曳残灰、烟花万抹，穷天如揭。焚海埋山腾尘浪，一角书窗吹热。锦笺上、小词初阕。何似催租人忽至，把梅花好句从中折。犹未寄，岭南札。　　旋知天意垂双睫。算周全、怜花惜草，也应计拙。提取冰壶身前劝，再饮琼浆清洌。翠萼解、红衣初脱。案上闲书将欲合，记恩仇读到何章节。拈一瓣，夹其页。

山花子 元夕忆童年思亡母
楚楚衣裳提赤绳，灯笼光漾水晶城。听得游人最深处，唤儿声。　　牵手一痕香尚在，劫波千丈渡初成。相识霏霏惟碎雪，打春灯。

南乡子 美人四首其二
采葛水之滨。一曲清歌句韵新。惆怅中流双桨住，王孙，渐入流风渐不闻。　　一带绿杨村。西子明妃住最深。人面桃花谁识得，春云，朝障青山暮障门。

玉楼春 步韵
明缄札初传意，雁足犹疑能至此。蟾宫谪去许多年，不及人间风月事。　　杜郎才调应无二，容止潘郎差近耳。饮君樽酒恐愁生，不饮能堪相对未。

卜算子 厦门怀菊菊
君作旅人居，我在游人众。君去多年我复来，山海无由共。    风景尚宜君，风雨翻怜重。悬想寒宵梦破时，一枕涛声拥。
注：菊菊旧尝客厦门十数载。

虞美人 睡莲
雨中愁病晴时闷，偶有蜻蜓问。一池寒碧太无情，兀自朝移云影晚涵星。    沾衣风露吹香冷，谁立中宵等。何如睡去不教醒，可奈隔烟隔水对平生。

减字木兰花 失眠写睡莲
云微月小，枝上鸣禽听太早。莫向伊边，唤起残宵整佩环。    平生哀乐，水送烟埋吾不若。却羡和衣，尚有忘怀睡去时。

卜算子 种苦瓜为鸟所食
枝蔓引窗前，绿叶黄花吐。叶得清阴花得香，直作田家趣。    不摘熟时瓜，一味深知苦。此味从来我有余，多谢今分去。

定风波 睡莲
春恨方销秋恨生，教成歌舞却无情。囚汝华年皆此水，酣睡，怪他恩怨不分明。    永夜破愁三弄曲，幽独，何如隔岸起来听。翻恐无端惊好梦，珍重，一天风露月华清。

浣溪沙 说梦
幻境初消尚作真，一时难置两重身。起来帘外夜沈沈。    不接形神空是想，却从眉眼悄堆痕。只宜说与梦中人。

清平乐 壹零年末作
梦犹在彼，身已醒于此。软语柔肠依约是，隔着流年而已。    一般似水生涯，消磨雪月风花。微觉向来愁病，吟边减得些些。

鹧鸪天 水仙半开谢
风露尘埃两未胜，凌波仙子羽衣轻。踟蹰待破真珠颗，飘举思归白玉京。    怜早发，怨迟生，盈盈一水若为情。也知惜此无多日，满眼伤心看不成。

水调歌头 睽违多年，庚寅末疏影于吾博客留言，感寄
箫管长珍重，歌曲旧曾听。尧章身世，烟波过尽短篷轻。湖海相忘容易，生死果能不问，何物证三生。真似杨花散，点点寄飘萍。    十一年，悲欢事，水云程。谢桥重踏，小字尚与唤青青。我已依人而嫁，聊胜君当壮岁，偃蹇未成名。别后从何说，一岁又新正。
注：十一年前涉网，初名谢青青。

减字木兰花 看一周天气预报
玻璃窗子，新绿渐生寒欲退。待看阴晴，二月衣裳减不成。    一株痴小，得意东栏开最早。风雨来前，要替桃花愁几天。

浣溪沙 花时见修剪桃树，断枝盈车
唤醒东风第几回，去年今日事参差。人间不待雨风催。    灼灼其华谁见也，迟迟行道竟何之。可怜尚有未开枝。

生查子 拾道旁弃置柳枝插瓶
不用管别离，不用纤腰舞。避他养花天，多少风和雨。    避他陌上尘，不在春风树。飞絮与飞花，不用送春苦。

定风波 哨子
箫太缠绵笛太骄，笙竽碎语太嘈嘈。肺腑单纯谁似汝，直诉，一声欲比一声高。    难佐华堂歌舞席，逼仄，也无弦柱与人调。虽万千人吾往矣，哨子，钟情正自在吾曹。

清平乐 菊斋风云游戏散魂贴
一钗一佩，蔓草飞花坠。旧恨蓬山人万里，新恨都成生死。    刻吾名字于碑，俟他山水重回。漫把当时私语，隔坟说与些儿。

定风波 养花
高引新条密插篱，被风吹绿怕风吹。最是关心晴与雨，遮护，莫教散作锦灰堆。    翠羽明看不足，梁祝，飞过双双蝴蝶儿。直欲从他生彩翼，争得，一生一世住花枝。

昭君怨 三月晦日送春
呵手折来香浅，烧烛看时梦短。不信向天涯，那些花。    守定今宵钟鼓，直到万红辞树。最后一枝春，最销魂。

青玉案 预作明年送春，分韵拣得绣字
落红点尽苍苔绣，病几日、愁中酒。想见檐归新燕后，绮窗花发，小池花谢，又是愁时候。    海棠知己丁香友，吟笔相关十之九。何若更添词一首，今年送了，来年应许，袖却伤春手。

踏莎行 为蔷薇搭架
千结朱绳，双钩铁艺，未知何物如君意。不然就作竹篱笆？吾之所爱君应喜。    倚向西墙，勿窥邻里，吾家好好开终始。夜来风雨有他扶，从今俱可安心睡。

临江仙 聊斋之娇娜
不结前缘何至此，红丸两救泉台。可堪今世未修来。眉间心上事，都作转身猜。    春夜梅花秋夜月，芳樽对面安排。酒酣佯整金钗。防他瞒不住，容易醉红腮。

鹊桥仙 读X词集
相如宫羽，纳兰词笔，第一多情难夺。吟边怕与俗人知，便小序、章章都缺。    罗敷苏小，飞琼弄玉，猜得人儿七八。莫教数落再从头，又见个，桃根桃叶。

踏莎行 鱼
漾漾清漪，kk红尾，吞山吐月桃花水。自知冷暖乐何如，逍遥未有鲲鹏志。    鸥鹭藏机，直钩无饵，羽衣冠带非吾类。谁人结网悄然张，千江早作抽身计。

清平乐 拂晓露台隔雨看花
铅云犹厚，雨脚晨曦透。万颗明珠光欲溜，叶底梦残时候。    推开绣被香，枝头慵整红裳。隔个窗儿看久，自家忘却梳妆。

瑞鹤仙 同忆雪秋扇观李胜素《游湖》
白衣落红缀。过莎草沙堤，断桥方倚。来途正逶迤。待少年擎伞，柳边初会。缘修几世，共片雨、半程烟水。渡船头、说与郎知，家在小红楼里。    看戏。柳腰慢转，水袖佯遮，眼波偷睇。多情可悔，雄黄酒，金山寺。算其中最好，游湖一折，莫演雷峰塔底。却伤心、惟此相逢，累他有彼。

人月圆 出虹桥机场
机场亭午虹桥路，景物漫移车。春风一别，经年不到，长作天涯。    小街犹识，丁香尽落，樟叶深遮。侵窗照眼，红红白白，夹竹桃花。

人月圆 沪上
霏霏还似当初雨，荏苒在衣裳。浦江风底，观光车上，客里徜徉。    衡山旧路，劳他避却，尚有愁肠。前尘莫拾，归途径去，两两相忘。

生查子 久无消息有怀醉卧长安
二月绮窗梅，三月桃溪雨。四月落洋槐，五月新荷举。    六月石榴红，诵子花间句。知子对花枝，栏杆倚何处。

醉太平 圆明园湖上放灯
杨堤雨晴，兰舟桨轻。藕花深处经行，动平波一层。    寒如点星，飘如断萤。凭舷送出程程，是无情有情。

醉太平 测字
抽丝茧残，焚芯蜡干。恼他不作佳言，赖君平百钱。    罗衾夜阑，思量一番。踟蹰堆向眉山，怕今生有关。

踏莎行 辛卯七夕
早早成眠，空空辟境，零丁一梦残宵醒。卷帘河汉看双星，想他玉漏无多剩。   织锦生涯，齐天寿命，无情正与神仙称。如何却又向凡尘，误人岁岁年年等。

鹧鸪天 立春日命东君
草木无关材不材，尽教吹绿入诗来。欣然此日生花笔，依旧前冬咏絮才。    磨古砚，脱罗鞋，为吾听命立前阶。从今次第排花序，不到诗成不许开。

河传 元夕忆童年
立久，呵手。雪鳌８栉栊阗市东。鲜衣绣帽与谁同，灯笼，向人双脸红。    提着玻璃灯易碎，流光里，歌阕生查子。送年华，粲若霞，烟花，不曾留一些。

清平乐 题秋扇所摄大觉寺梅花
寒香独抱，花外疏钟悄。去岁一枝开又好，说与故人知道。    无情漫惹多情，生涯古佛青灯。不是红尘春色，归来谁管飘零。

蝶恋花 余于菊斋十年旧贴以系统故障故悉数丢失感作
不怨人生初见错，事往成空，总是因缘薄。况有因缘强半恶，如何更作三生约。    诸子联翩同入洛，十载悲欢，一夕都删却。耿耿恩仇生死诺，从今不必心头阁。

浣溪沙 劝人睡
画癖书痴避作仇，功名愿向枕中求。庾郎词笔莫深愁。    半簟蟾光铺梦径，四厢花影拥纱帱 。雨余天气似凉秋。

喝火令 见许愿树有红绫祈来世姻缘
墨字啼痕重，红绡风色轻。阿谁无计祝神灵。却信今生不管管来生。    亦有分携恨，空销山海盟。前尘翻自梦中醒。剩被人人说我太无情。不道繁华深处悲喜不分明。

喝火令 石涛
故国天之北，芒鞋路出东。王孙身世转飘蓬。径卷残山剩水画g中。    花鸟春勾细，园庭苔点浓。旧家宫殿覆巢空。最苦后来新贵作迎逢。最苦大明寺北塔影曳疏钟。
注：石涛墓塔在扬州大明寺。

浣溪沙 怀慕容
入不言兮出不辞，五湖两桨去多时。未知别日况归期。    旧雨最思黄叔度，离愁多似贺方回。采萧采葛水之湄。

浣溪沙 谀十三
渭北江东岁月深，人间忧患各侵寻。愁边歌舞用黄金。    非雾非花劳梦想，不言不语最关心。便从相遇到如今。







壬辰秋九结月出
新篇自检续前编，闲语闲言世味阑。
几历交亲生死别，可能露电灭明观。
一身渐去梦想远，万事惟余衣食宽。
歌哭年来输少作，未妨全以薄情看。

 浣溪沙 有怀

别绪无言强自排，待通音问怕相猜。敲诗拈韵句难裁。    鹏翼已抟云水去，梅枝又著雪霜开。可能相忆到尘埃。


去住当时定自愁，两厢左计只休休。不能予与不能留。    天北天南今避路，春风春水昔同舟。此生缘是百年修。