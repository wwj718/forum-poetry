退万集（作者：碰壁斋主）
小序

网诗日盛，诸君日进，唯碰壁日退。老子曰：不敢进一而退万，碰壁其庶几乎。即以名集，用自赏焉。碰壁斋主记。




卷上二零零二年


水调歌头负暄戏作
才尽前朝雪，红日满街除。二郎双腿高架，椅背靠墙扶。慢烤满天温火，渐欲瞳假寐，背痒忽惊吾。长爪人人有，岂必待麻姑。江之左，湘之北，有吾庐。长江东海清气，涌此洞庭湖。终古江山如此，独笑先生幽蛰，如鼠穴而居。安石偶然出，不过曝微躯。

贺新郎归乡省墓作。予已数年不事此矣。
六合春风逼。破鸿鳌⑿峭旁坪＃层层吹入。万物摧衰如死卧，吹汝蹶然欲立。更吹上、满车笑色。独倚车窗袖遮眼，是谁家归去飘零客？袖底下，背人泣。荒坟岁岁谁相惜？但孤贞、坟头白草，不随春碧。生不床前侍汤药，死不坟前一揖；算产子、翁乎何必。一恸一杯扶墓跪，到今朝、悔痛如潮击。捏不起，三寸笔。

2002.2月某夜零点出饮桌间赋
肖子乘夜来，夜色忽如晓。启我尘掩关，相视两微笑。理椅坐其躯，端水置其爪。我自捉我杯，举杯与共倒。少年昔相依，中年病忽到，谁复能狂挥，我亦衰如草。水尽杯自空，酒尽杯嫌少；不觉少年心，漫向杯中浩。［肖以病胃止酒］

此已是中年，不分我与汝。哀乐纷来寻，势壮如风虎。幼子顽且倔，少妇心时阻，老母病相缠，岳母劳相抚。百端织如网，中心乱如雨；譬如蛛网蚊，愈挣缚愈固。我幸犹孤飞，见此岂不苦。苦亦何能为，一杯向汝举。

苍苍连云山，半山有一水。远从山隙来，盘旋走山里。少日行山间，指水有所誓：行世求何求，终老老于此。差哉一纪馀，卒不遂此志。每醉辄怅想，及醒神如死。人生能几何，四十已可止。把臂当能来，山水犹我俟。

我饮酒已酣，汝饮水亦醉。驰车赴公家，我为口体累。班中心兀兀，百事俱不会。更出寻杯盘，独酌明月底。持酒书此诗，诗成心欲沸。知汝不能眠，此时心亦毁。

晃荡诗为肖作。是日同晃者肖卢
晃荡何所谓？出门信所之。匪人有夙约，匪己有所期。或寻山隙径，或过垄中池。倦则拂野石，出我囊中卮。春秋有明晦，佳好在心知。遇胜稍留驻，过亦无余思。

时窘辄半日，宽则漫无羁。渴寻野水饮，暮寻野人栖。徒行忽已远，见车亦不辞。山水既爽落，人物无妍媸。人固不我识，我亦不致词。时立道村侧，看人职其司。

吾党二三子，散漫各愚痴。一人倡其议，余者无余辞。前后或左右，相随何施施。行行赴丘壑，语少多默时。时复交一目，微笑动髯髭。横林众鸟起，林末云参差。偶遇旧游所，抬手一指之。

共肖卢晃至聂市，寻旧街并出小河
旧街残已久，孑遗未全荡。褐木柱为门，窗雕时一掌。青砖碧鸳瓦，雨井入天广。欹倒难自立，墙隙生草莽。十不馀一二，抚之尤怅惘。新砖红如火，白瓷假日晃。或者补前制，新旧两不让。时复红五星，凹凸附门上。古谓已去时，今亦向古淌，此时犹存者，似觉既已往。居人居其居，此外无他想。出桌趁佳阳，麻将生静响。见我稍讶奇，侧目偶一望。［按窗雕原作雕窗，承微吟兄为改］

竹排无渡人，闲闲卧波侧。夕阳乘微风，入水如火炽。启缆持双竿，撑底缓行迹。未觉吾身前，看云移水碧。此景何悠哉，中心爽如失。禾鸡忽惊飞，掠水一线直。

网友有名司马绿绮者，予睹其名而忆文君事，因赋《白头吟》。兴感有由，即以赠司马兄[2002。2。27零点班中作]
司马青衫客，帘内绿绮琴。伊人心婉婉，流转入琴音。流淌出帘外，满庭怅生春。流流不可止，流入司马心。两心何洽洽，交舞如环轮；亦犹弦与指，呼应无纷纭，此指始欲拂，彼音爽已温。彼音何所往，遥遥天地郑欢西或南北，飘荡如游云。彼人何所往，飘逐琴音奔；携手两不失，从此飞流尘。蒿华峙郁律，沧海浮冥阴。辽远岂不劳，饥渴岂不辛；彼音苟相失，此生何足存。琴音终有止，所止洵清新：左山右流水，山高水自深。彼人终有止，止于白发身。援琴拂白石，曲奏白头吟。此弹彼相和，山水为酣醺。一拍一交目，两心何欣欣。曲尽七弦折，弦折四目昏。遗音绕遗体，三匝穷逡巡；逡巡向天宇，迟迟如待人。双魂随而至，相逐如童亲。乾坤茫渺渺，相逐长循循；乾坤终不绝，终焉不能分。

浣溪沙
浅浅溪流漱石苔，雏禽语语未能谐，如莺如燕费疑猜。田里新秧和水绿，山中余瓣背人开。春风欲去复时回。

十里红尘隔九垓，小塘幽处可徘徊，春波随意过塘来。静叶犹悬前夜雨，清蔬已养去年莓。朝阳渐渐出东隈。

野蔓缘墙入院中，泡桐花坠出墙红，夜来微雨润窗栊。偶过前山逢故客，亦因无事访春风，开樽随坐小溪东。

鹧鸪天三月十四
略不推延熟路车，年年岁至等归家。人间冬服层层减，山上春光日日加。频中酒，且呼茶，消磨生日即生涯。偶然忆及中肠事，正握杯时手一斜。

前词贴出，电饭锅曰：末句动作太大。胡僧曰：是呀，像中风。碰壁斋曰：而且中的鸡爪风。因为改。未知孰佳
略不推延熟路车，年年岁至等归家。人间冬服层层减，山上春光日日加。红袖手，紫罗纱。游尘陌上竞喧哗。谁家冷背新林坐，独握空杯到日斜。

断梦飘零不自持，今年浑似昔年时。秋风未到心先冷，沧海曾经味已知。歌满耳，酒盈。消磨生日即生涯。偶然忆及中肠事，正握杯时手一迟。

仄韵水调歌头山窗
窗外有青山，来入山窗里。终宵爽气沉积，晨鸟呼随起。窗里有人独立，捻着长须五绺，不识何思议。山上正春酣，山下溪声细。蛛满墙，鼠满地，尘满椅。蓬门虽有虚设，日日无人至。幸未三旬九食，动辄三旬一醉，生死须谁理？醉起更开窗，山色依前似。

二零零一年末夜梦与友人谈诗，梦中复梦，得断句曰：“潮头断艇波还下，月底惊云骏以奔”。既醒，不识其意。然时复忆及梦中断艇，遂为足成一律
摇曳长空伫梦魂，横秋露气冷相侵。潮头断艇波还下，月底惊云骏以奔。此筏当年求底事？主人何处殒其身？问潮问月俱无语，天海茫茫自古今。

附与友人书，以为日后回忆之资。
小僧兄：新年大好。近日老兄像甚忙，唐风道不，皆不常露面。昨夜得一梦，述兄一笑。梦与兄聚谈，似为说诗。兄遂谓得弟旧稿一卷，欲细为讲解。弟时昏昏榻上，半梦半醒。迨及开眼，见兄作书满黑板矣。谛视之，板书中有名“刚来”者，弟乃恍然悟，盖兄所得，非弟少作，实弟少日所见他人之作，久已忘失者，“刚来”即作者之一也。弟因记适才半梦时，此身摇摇如立天半，上下其目，尝得一联，以书其景；惜未及诵于兄，而黄粱熟矣。其联曰：“潮头断艇波还下，月底惊云骏以奔”。弟觉诗中似有所隐，而顺读倒读，竟不识何意。兄既在弟梦中，想兄解得也。梦中兄性情作派，类一大小孩，兴高采烈，浑身来劲，又复毛头莽撞，甚有趣。
碰壁2002元旦

2002.3.16夜半枕上听蛙
恰恰莺啼听不闻，随他草长日纷纷。此心似为君迷蛊，不得君来不肯春。

2002.3.17听蛙
行坐如不觉，空山寂无涯。偶然抬首听，始知满处蛙。

共肖夫妇小儿山行
沿溪曲折漾花红，随地村庄静若空。一刹风来吹忽起，春山都在鸟声中。

肖言得一佳溪，邀予出游。继而迷所向，塘边适有女浣衣，肖使予问之。予曰：溪何名？肖笑曰：彼既浣纱，子问若耶可矣。因记其语。
失径过山池，池边浣濯女。欲问浣纱人，若耶在何许。

20002。3。28夜宵摊头醉作远远出游歌
远远远远四岁大，小脚小脚大步迈。出游山水光浮浮，双眼圆如鸡蛋粗。此是何物彼何树？指点雀跃语不住。嗟叔腹空黔驴俦，但结其舌搔其头。连日雨作路泥湿，时复坑凹泥水积。不踏干者偏水波，我幼亦然岂忍诃。空山百舌鸟声起，风忽来吹吹千里。翘唇百学似者无，鸟亦相答何故乎。久行足软躯亦荡，娇言欲骑叔肩上。此议谁复能拒之，双手抱额神驰驰。当此春山春正好，万景趋前一目扫。少日吾亦有此欢，迨今忆之忘已完。他年我老忆此事，汝应不知如我似。

同前与远远语
昔向汝父言：“我已迷方向。生子为吾义，此言慎勿忘。此生孤寡终，子乐期借享。”[注一]岂谓不数年，汝已来掌上。忆汝初下地，容貌嫩而亮。汝叔指父母，不识与谁像。襁褓质甚弱，疾病不相让。汝叔与卢叔，祷词烧复唱。迨今此顽健，见汝心辄爽。但莫过强悍，玩伴即亲党。譬叔与汝父，长交无欺罔。不日叔将别，万里信飘荡。[注二]归来未可知，迷航谁能掌。汝父为叔悲，汝自不惘怅。愿有再见日，见汝长成样。忘叔何足惜，只要汝成长。

注一：数年前肖健拟成婚，予作诗赠之，有句云：“生子为吾义，此言慎勿忘。我已入迷涂，无力回航向；此生孤寡终，子乐期借享。”谓其苟生子，予欲自旁边亦借享为父之乐也。

注二：予少日好读书，而家境极贫，生且为难，不得其愿。今年欲买断工龄，得少许青蚨，一遂此心，但恐终亦难成耳。

醉归更作远远过溪歌
山中曲折溪水流，溪中横点石数头。古人因陋造此法，随地取石为桥舟。远远初生无所历，看石看脚心夷犹。招手呼叔不得过，叔指溪石汝自谋。抬脚欲出忽自缩，眼底微波如潮恶。得跨一步气长吁，再看前石宽难跃。汝叔醉后最狂颠，连鞋带裤下水间，牵手同呼一二三，提汝而过开汝颜。到岸呼汝母，自报功劳苦，此溪如天宽，我过如平步。汝心尚幼心尚开，叔心已老疲而衰，似汝艰难似汝畏，此生百折谁为哀。愿汝成年如此日，每艰辛处得扶力，有人为汝功相贺，及汝之难为汝惜。

共肖、卢山中伐竹，盖为肖母架豆瓜之椽也。
春山涨绿春菜秧，移苗而种春山旁。豆荚黄瓜似已在，短苗风里神飞扬。春山水竹摇微香，细腰粉颈身颀长，空谷s居颇自惜，乞为瓜豆架椽房。三人结束来羊肠，春山封久途都荒，荆灌如手挽人手，花枝前欲插吾裳。分枝过隙步踉跄，残皮破肉亦何妨，长冬一闭如囚禁，此真越狱酣逃亡。水竹水竹蛰而藏，枫松椿栗迷山冈，百步得一已可幸，譬从沧海寻珠光。卢子手挈啤酒双，左饮右饮态轩昂；半醉隳然堕地卧，落叶如被堆佳床。肖子唾手唇面张，长刀斫斫声清刚；丛中有鸟惊而起，旋复回至鸣莽苍。事久力乏手如僵，比肩而坐倚相将，随指杂木问名字，香烟探手出吾囊。渐见西山坠夕阳，欲去不去如彷徨，余霞泛泛镀陵谷，嫩枝绿叶皆橙黄。肩竹回顾意微茫：“我家山水使我伤，十年结屋不可得，更后十年倘有望。”

按斫竹之山为肖家所有，肖屡欲筑小木屋其间，以为闲居聚游之适。

卫生所边作蕉桃歌
栏外芭蕉栏内桃，芭蕉叶出桃花凋。花飞片片出栏外，新叶卓卓过栏高。春风日逐随春长，扶新弃故人谁逃，君看畴亩茫茫里，败草淹尽涨琼瑶。桃花萦绕粘蕉叶，似有红泪挥不绝；抚蕉之体诉蕉魂：“当时亦有君时节”。正当时节蕉何骄，风里悠悠摇花跌：“不见万物同春争，邻株已向檐头接。”先生踽踽趁春来，栏边顾盼穷徘徊。左生右落各相挽，死生一瞬交相摧。左欲趋蕉桃心苦，右趋见桃我心哀；两间不得中间住，掩面背立如痴呆。作作风起吹我背，左右声来如詈毁。初时得春欣欲出，至此见春心始悔。我亦天间生死人，心纵有伤力有愧；生者自生飘者飘，飘向长沟随流水。

我生
我生如蜘蛛，有足不出户。结网以自缠，四壁穷盼顾。不意驰此车，远向天边步。树绿抹窗过，似不肯相与。远山随车行，眷眷乃如许。暮色迎面来，悄默如有语。今夜宿何方，中心忽一惧。

予辞故乡网唐风宋韵版主，诸友惜别相送，作诗甚众，予览而感之，感而愧之，赋此聊以为答。［四月十三］
网上漂流客，足迹与时迈；譬若风中英，既过无余爱。不谓偶迟留，故乡宛然在。为我构一居，聊复避雨晒。地僻唯蓬蒿，柴门及肩矮。行者亦何意，剥琢声三再。跣足趋而前，椅几略扫洒；接言各相欢，辩议超风快。俊彦延延来，吴越与燕代；室小虽蜗居，颇能聚四海。圣代培新苗，扬锄斫腐败；吾侪诚孑遗，幸存已自怪；况复把臂游，砥砺樊笼外。此乐洵足珍，嗟予老而怠。侍茶陪进退，手疲足欲崴。诸友幸悯怜，代予还此债。赠予葛藤筇，嬉游无拘碍。游游何所之，网络江湖大。本为飘泊人，安有畦畛界。时复还故乡，倚门张耳盖；侧听诸贤声，枯衷得灌溉。此别犹未别，形颓心未坏；诸友何欢悲，迁化本常态。

远远。四月十七深夜
远远来流飘，未至已思还。不有故人意，淹滞谁能安。出门无所识，塞塞市井繁。岂云我所乐，四顾何湍湍。向夜饮杯酒，薄得片时欢。携醉归所舍，万籁寂无端。随手开电视，慰此中心寒。流行歌曲曲，广告纷漫漫。幸借霞客眼，饱饫天下山。共此亦已足，东方白可看。［时电视播徐霞客游记，极劣，然多有山水］

卜算子同学相聚，醉余独听旧歌
盘箸已全收，博陆声相引。独挈残杯出小廊，倚着栏杆饮。何处起清歌，顿觉酡颜醒。一曲能回少日心，曲尽青衫冷。

共肖卢刘出云溪沿山行至曾家坡得一小塘
嘈嘈路侧如鼍鼓，摇曳山边冷可听。助此清凉添彼热，一样啼虫两样声。
坡下缓行汗似浆，坡头一过体都忘。不知谁在深阴里，为我殷勤置一凉。
偶出何如放风者，便来幽寂意难安。流萤始是山林主，随飞随止自悠然。
一垄小小为山藏，菜畦豆架护幽塘。塘畔疏槐扶影立，似看微波散月光。
山家四五屋欹歪，向夜微灯出草莱。隔岸深丛看不见，纳凉人语趁波来。
拽椅移床都已定，微鼾断续略能闻。谁家小犬无些事，痴向山头吠月轮。

长沙天心阁头作
地以何为脉，天以何为心？凭栏欲一问，四顾空古今。

浣溪沙。共长沙诸网友饮，席中作。予已十年不至长沙矣，是日正立夏。
独守山中屋一巢，长沙岂隔洞庭遥。湘江已涨十年潮。春雨连朝成夏雨，神交执手到身交。扶杯有味是清聊。

游长沙白沙井毕，至酒馆待会诸友，馀空间伏酒馆外桌上赋此，未成而诸友至，席中醉后足成。长沙旧号星沙。
星沙之南清沙侧，闻有佳泉出地隙。卅年不漱齿中尘，枉我湘人居湘国。小阜延延来袁州，阜麓一线水渗流。演漾微波涵古静，不涌不泻何悠悠。星沙之民犹古雅，日日来向古泉下。携瓶挈勺列g鹅，入我庖厨助我小Ｌ熘炼酷地夏裂，泉心独卓如秋冽。想有隐脉通自然，天地之精来不绝。我为避世亦避人，山中久蛰与狐邻。君持清洁入世海，此真地藏高华心。我欲从此师以汝，维清维浊两皆许。化身为亭荫汝身，与汝相携共终古。

出天心阁过开慧桥。醉后坐贾太傅纪念馆，索登徒子笔作。
巍巍天心阁，外有旧桥址。谓云开慧桥，开慧于此死。向昔鸟双飞，飞飞各有止。一飞冲云天，光华照青史。一飞半途坠，哀如秋蝇事。世事孰能知，荣衰不可制。无史诚足悲，有史亦足耻。造化自沉沉，茫茫谁所使？

五月二十三日车行书所见示同行
初生小叶已宜风，正与波光两溶。似见荷花波底动，明朝跃出万塘红。

黄鹤楼望长江。同者苏无名赵晴，问之，楼亦新修者也。
来者随来去者去，重楼已毁复重楼。更无一客知今古，无怪长江寂寞流。

同前古乐宫后得竹林少许，上荫炎日，竹叶满地，聊为小憩
山隅屋之奥，修竹扶影立。似亦识人嚣，结林向幽僻。

在枝青其光，在泥黄其色。鸟声堕地来，时复惊一叶。

森森寒绿间，憩我一欹石。来亦不相迎，去亦不相惜。

晨起即归，匆匆赋此赠别无名
我住江之南，君住江之北。盈盈一水间，褰裳遂可及。嗟予山中猿，十年不一出。岂谓倘然来，有人江畔立。执手交言笑，杯盏共沉溺。似觉百古人，纷来立杯侧。［无名多读旧书］佳人况绿鬓，娟娟共游历。黄鹤崔云天，龟蛇媚颜色。观汝青春行，忆我少年日。时日流如奔，不见予三十。相逢与青春，古来两难得。作诗置汝怀，彼此共珍惜。

山月
山月畏人觉，潜上夜深山。田蛙似有知，浅唱生田弯。昏天白一角，光芒四漫漫。路花时复坠，可听不可看。

处此十六载，一旦欲去之。果然去得否，抚心冷自思。

伊余
伊余久旷放，屏居山右左。日循羊肠径，来往穷颠跛。偶向城中游，举止皆不可。行不知避车，立不当其所。矗楼标青霄，森森欲压我。山中窘生计，厂敝势将堕。及其巢未覆，颇思预逃躲。少年嗜观书，家贫愿不果。欲拾已废心，再向校中锁。此事未有端，入城气先挫。抚袂自徘徊，独看人流夥。

中庭有一鸟，啾啁鸣吾窗。跃跃似将出，旋复来回翔。远宇弥六合，独树何微茫。当年得此所，感激生肝肠。迨今树欲竭，日日向槁黄。且住终失荫，欲去安相将。纵得托异木，故枝安能忘。主人似有智，书卷堆柜床。叩牖应可问，解此久彷徨。自晨至夕暮，百诘心如汤。主人竟何意？兀坐如聋盲。

共肖卢钓于团湖，拾野菌数株，因忆少日事，作《儿童采菌歌》
山中四月雨淋浪，雨过湿气蒸如汤。茅丛茶根有余泽，蘑菇立立生其旁。朝阳暮鸟如相唤，风来满谷回微香。痴儿了却农家事，携篮结侣山中忙。草莓圆润鲛泪死，刺蓬连坎缀红光。探手可摘扬手食，酸甜软颊清齿床。鲜菌态嫩不肯出，譬如少女闺中藏。分茅拨枝偶一见，数株倚立相扶将。高下不一随顾盼，此迎彼让能安详。更喜幼者怯而黠，探首伞底如窥望。爱子清芬惜子弱，双掌掬捧持入筐。日暮相呼共归去，漫山回G声回翔。须臾崖隙联翩出，竞翻筐箧较短长。幼者雀跃神最亟，我有五色纷琳琅。长者诃之子毋乐，此不能食徒张扬。如蛇之色人之舌，愈美愈毒腐汝肠。嗟我维农古困窘，肉鱼不至青面庞。幸天有仁地有出，此物差可慰胃囊。行行日落山黝黝，炊烟袅袅隔山冈。转过前山村忽见，有母有母依门框。

共肖、卢、孙等往平江访旧同学，会者杨裕兴多人，同游石牛寨，憩于主峰下石佛庙。
羲和羲和驭狂日，六龙巨爪开苍云。火鞭万丈从天下，喑呜驰骤鞭此天下人。此时不蛰奋然出，我于造物真逆民。科头赤膊冲沙石，我有故人十年隔；更有佳山十年思我来，思而不见足立。故人执手笑生涡：“蚩尤铁额果未磨；石牛之峰高万仞，未知脚力今如何。”驰车曲折原复峡，盘砣巨石纷杂沓；石牛姗姗果何许？车止忽尔当头压。以手代足匍如虫，以目代指指千峰；峰峰黝黑如圆铁，中峰独峻撑苍穹。不知何年夸娥苦，何处携君来此处，凌空一掷大地开，插入群峰为其主。力疲小憩石庙边，长垄万里奔襟前。忽忆幕阜之顶亦有寺，我尝裸腹踞其间。昔山昔人望不见，眼前一碧空长天。

七仙亭。亭在石佛寺前。
吁嗟乎此何地哉，土龙之山凌空扑攫欲飞来，背倚石牛雄崔嵬，下临万丈之空崖。孤礅凸出才四尺，其上筑亭与礅一；微风爽然来，亭柱飘然欲随风而南北。长空万里何空荒，长垄千里山琳琅，山山圆首如龟伏，层层涌上来向此亭降。石牛夫何物，石牛独峻兀，壁立浑囵众山顶，如斧所劈痕可读。想见盘古踏天磨刃时，构思低首长眉蹙，想见磨刃声未起，山川骇然先声哭。远古荒渺不可求，亭中有碑记亭由，仙者七人眉飕飕，月夜来此尝夷犹。主事者谁似相识，旧年歌酒交夜日，似知今日我将来，预置此亭待我迹。同行笑我“汝痴狂，胡不一跃出亭廊？从此仙者七为八，衣袂相扶行帝乡。他年我亦访旧迹，子亦预相待，亭中为我置杯觞。”

按，主修亭者有汤圣明，似予十余年前旧识。

汲水
十里及仙亭，漫漫汗如洗。众皆立亭头，快风吹衣袂。独携大小瓶，去汲山中水。曲径随左右，草莽拂芒履。幽鸟隐树鸣，落叶离树坠。壁下贮清寒，汪汪深碧里。壁隙犹滴泉，微磬何娓娓。芭蕉二人长，荫覆如地底。精神忽一凉，此心似已徙。久坐遂忘归，呼者已来耳。

重至平江长寿镇，访古银杏树
老树桓桓高百丈，上撑青天如抵掌。冬夏冷炙徒循环，譬犹针芥刺海莽。少日徘徊在树隅，当时绿鬓青如濡，十六年过真小梦，我犹能至公何如。见我蹶然神一举，枝叶摩张纷语语；想见月朗天空夜，喃喃诵我旧年句。嗟我旧句已随风，高速激进愈无穷；［注］不见树下千旧屋，更无一屋不新容。何论举世趋潮者，如风疾者鞭风马，前有巨崖盲不知，驱此文明无昼夜。向昔问公公默焉，今将更问复何堪；抚公之体别公去，我亦潮中一泡然。回廊曲巷转千壁，偶回首看意一激，见公枝干出高楼，似犹相送引领立。

注：九一年尝作《平江长寿镇银杏歌》，语多及高速发展事，聊附于此，以为此诗之笺，亦以见世事日进而诗笔日退也。“平仲之木在长寿，古干挺拔何缕椤Ｗ舌笛鍪撞患叶，但与碧落碧相齐。居人久住忘有日，夏雨冬雪其谁知。少年竹马绕树走，老去坟墓在树欹。扣树而歌倚树息，苍鳞蟠根安足奇。尿溺加身久已惯，刀洞其骨斧其皮。我来低首询以往，百岁之翁瞢无词。上祖传遭电雷击，数代无人见断枝。出门相看行相绕，未闻灵异呵护持。我知此物古遗孑，猿未直立彼已岿。洪水猛兽不能害，此非灵异灵者谁。茹毛饮血当亲见，欲问沧桑幸勿辞：盘古女娲何渺渺，天地吾人孰造斯？衣冠行住日以新，思想意识可改移？殚智竭力丰物质，口体所营将唯兹？后土s盖无尽藏，穷挖苦掘有涸时？挥戈怒与自然战，人竟胜天天胜之？自然为敌为我母？枭獍所向母安施？自求生存抑掘墓？高速发展得耶违？愈文明时愈堕落，人类毕竟欲何之？古貌深怀默如石，树老不参通禅机。谓天盖高地盖厚，远弗能届久莫追。人类代谢不一瞬，我况人中一孤畸。四顾茫然空宇宙，鬓忽已白泪淋漓。更有一语鲠不出，强一吐之心肝摧：人类之前有人未？彼何所状何所为？以何得生何以灭？今人灭后谁来栖？”

惊雨起作［2002.7.17］
Z乌淫虐封姨哭，帝座无灵众神伏，蓬莱昆仑烁而溶，蒸为暑气弥天毒。半月以还无片云，吁嗟此夏炎何酷。呼吸之气焦吾肺，步履所及炙吾足。天虽不雨身雨雨，龟床辗转如河谷。梦向荒荒远古游，不周崩裂天不覆，银河荡簸谁能收，自天而下泻如瀑。骇然推枕窗光昏，果来巨雨撼吾屋。出门四望无乾坤，宇宙茫茫森一绿。南邻北邻更先吾，阶前列列如排竹。小儿雀跃伸其手，才将及雨忽一缩。前溪突突泛横流，前墙亦已湿半幅。雷犹H起怒而驱，似嫌雨势来不速。不知年年长江水，涨过堤头抑堤腹。

蝶恋花二工区忽坐人行道
婉婉行来心陡倦，随坐泥中，不问谁家店。对面霓灯光炫炫，驰车南北和尘浴Ｓ肴甏永次抟幻妫过往行人，一瞥眸随转。笑语衣香留不断，看君随近还随远。

蝶恋花
日日沉酣无略空，不道春残，花色红如痛。流水流尘都种种，不能流去花魂重。记得少年花下恸，抵死留春，万纸埋成冢。冢上而今荒草拥，茫茫花片飘如梦。

蝶恋花
忽忽春来如火炬，一瞬燎原，万里无遗处。百草千花从汝取，我来独倚枯株树。夕照消残明月举，散落衣香，陌上游人去。与汝相偎无我汝，夜深`露寒如许。

近日工作疲绝，入夜小寐，中宵惊梦起记［9.12］
梦我归乡觅我家，邻家户户皆旧址。我家茫茫独不见，千回万绕神欲死。或有怜者指予迷：过此高墙当可期。高墙斑驳自远古，荒茅褐苔为其衣。以指附壁如壁虎，指迸血溅岂为苦。半途墙裂势将崩，断砖剥落如飞雨。此时进退两难用，冷汗喷躯毛发耸。上视冥冥无顶天，下视大黑无底洞。起来喘若吴牛重，握拳透爪森锥心痛。四围巨黑凝如铁，长夜秋风吹不动。

同前梦起出垄中小塘，忽见孤萤
四面苍山黑影岿，奇虫怪鸟语恢危。谁家一点残存泪，大夜长秋冷自飞。

拜拉老妇诗。自书中见某民族故事，颇难为怀，因为改写。原文附后，以便对看。［2002.9.26］
“我固何所恶，折磨我至此。”拜拉有老妇，此语发其齿。当其髫O时，父母膝下恣；谓此温馨窝，长保至于死。岂意“困扰者”，大神雄名字；巨爪黑如夜，攫逐父母死。瞢然不及泪，兄弟亦继是；迨及长成年，戚族无不死。孑孑嫁孤身，托傍外族氏；巨爪犹不赦，一一追而至。双鬓猝尔白，唯存一孙子。抱孙置诸膝，泪下如河驶：“昔我倚膝人，无一免乎死，今我膝上人，其必不可死。”拥怀以相温，嚼饭以相饲；护理岂不密，其孙竟以死。老妇复何为，泪亦枯而死。“我欲问大神，此究何意思。”褴褛为吾衣，柱杖助吾趾，决然从此去，飘荡人间世。一日过一村，一月一邦址。“世界之尽极，必有路可指，指向大神居，我欲质此事：我究何犯汝，折磨我至此。”世界极茫茫，安复有终始；旁人屡相悯：“何故飘不止？”“汝观汝国中，孰苦如我似？我欲问大神，彼究何意思。”“汝苦昭日月，有眼谁不视。汝亦视众生，孰不同乎子。‘困扰者’踞顶，昌狂孰能制。”“我有惑于神，不解不得死。”长路无始终，人生有途次；惑者终自惑，死者终必死。当其道死日，微语犹在齿；幽风茫然来，荡播乾坤里；代代传回声，永永无穷已：“我究何所为，折磨我至此。”

附原文：

她是一位家系绵延的［Ba-Ila,拜拉］老妇人。莱萨(Leza)(“theBesettingOne”,“困扰者”)将黑手伸向这个家庭。他在她还是个孩子的时候就夺去了她的父母，在随后一些年里，她的所有亲人都相继去世。她对自己说：“我抱在膝上的那些亲人一定会活下来的。”但事与愿违，即使是他们DD她的孙子们DD也都离她而去。……她在绝望中下定决心，要找上帝问问这究竟是什么意思。……她于是走上旅途，走遍一个又一个国家，头脑中萦绕着这样一个想法：“我要走到世界的尽头，发现一条通向上帝之路，我要问他：‘我对你做了什么，你要如此折磨我？’”她始终没有找到世界尽头，虽然失望，但她并不放弃寻求。当她走过不同的国家时，人们问她：“您到这儿来干什么，老妇人？”回答总是：“寻找莱萨。”“寻找莱萨！为了什么？”“我的兄弟，你问我！在这个国家有谁受过我这样的苦？”他们会再问：“你如何受苦？”“就是这样。孤独。你看我，一个孤老太婆。我就是这个样子！”他们回答说：“是的，我们明白。你是这个样子！没了朋友和丈夫？这和别人有什么两样呢？困扰者骑在我们每个人的背上，我们没办法把他甩掉。”她终未获得她所渴望的，带着一颗破碎的心死去。

碰壁斋按：重翻此作，偶有所想，聊记于此：
这世界上为什么存在苦难，它为什么带给人痛苦，这个问题一直困扰着人类，无论先民还是今人，无论在学理还是心理上。深重而无以解释、无以解除的苦难，最终将影响人们对世界本性的看法，人们会把世界本质上看为恶的。善、恶最初的心理来源，实际是对自己有利还是有害。为了解释苦难，好些民族的神话、宗教，把世界最基本地描述为善与恶两种自然力量或者两个人格神灵的战场。宗教往往也得在事实、心理上开出对付苦难的药方，向信徒保证苦难可以解除、拯救终会到来。基督教是个一神教，设定上帝是全知全能全善的，因而它要处理苦难问题，特别麻烦，苦难的存在，总之会跟上帝的全知全能全善不自洽。可是也有些神话、宗教用另一个方式来对付苦难。它未必给出真正的解决之道，而是借助承认苦难这个事实、描述苦难的这个状况，把苦难纳入知识系统里，使它不再是理智上不可解的，进而影响及人的心理--理智上可解的、事实上必然的东西，往往也就更易得让人心理上接受它。这可说是另一种办法的拯救。据说萨满教的治病，巫师有时并不真正用药物或法术去治疗疾病，而是在咒语里一遍遍地向病人描述那个病是什么样子、它正在哪里、它如何行事，等等，看来也就是想把不可理解的病转化为可理解。从上边的故事推断，拜拉地方的神话处理苦难问题，走的可能是后一路；它的大神直接便名为“困扰者”，从根本上把苦难描述为世界的本性。路人的说话里，也隐隐见出这个深远的文化背景。那个拜拉老妇的举止、心理，在那个文化系统内部，是个异数，它恰恰就是那个文化系统所要针对、消解的心理。文化系统对老妇的疑问作出了解答：因为主宰世界的大神本就是给人制造麻烦的、世界的本性就是个麻烦制造者。老妇像更透过一层，追问起这个解答本身的有效性：为何大神会如此、世界本性会如此。问题绕了一圈，重回起点。这个起点也会一直伴随到人类的终点：这世界为什么存在苦难，为什么？它为什么要叫我痛苦，为什么？这个问题绝非学理可以解决的，因为追问它，最基本的原因不出于纯理智的困惑，而出于情感的不能接受。咱们的生活从它开始、伴它结束。

胡僧兄过巴陵，抵掌相谈，自日之午，及夜之午。是夜秉烛饮于湖上，次午复饮于湖侧。予席间记晨起一绝，复指头夜饮处，补书一绝，聊发胡僧一笑。
欲穷根本析毫芒，长夜争如两舌长。窗下洞庭八百里，不知神思到何方。
秋寒尽有亦无多，短衫较似少年何。小向湖心燃一烛，微光摇起洞庭波。

厂外卫生所侧，薄有小林，有树久为斧伐，但一根蔸，上残数枯株而已。予出此抽烟，忽见枯株生菌，轮绕而上，枯株尽为所覆，其美盖不可名状，因为赋此。
太古之精光瞳，sA盘荡游鸿鳌Ｃ①廛藤獠豢啥茫万物漾漾屯其萌。随心而作偶一化，乾坤磅礴开虚空。犹有余灵势未尽，肆汝嬉戏乎万物之畦畛外，摇曳乎万物之有间中。或幻霓虹变灭明苍穹，或为飞蝶驰西东，为人之梦诗之思，为海之蜃蓬莱宫；为恢诡神奇无用物，以其莫测摇吾胸。前宵忽自天中堕，来向枯株附云朵，叠叠为群争昌姿，盘旋而上推汝我。东取扶桑之古干以立其骨，西摄王母灵芝之神爽以写其躯，反飒肃之西风而为其露泽，孕藐姑射仙人之清腴。或如丛楼拔地起，高携低倚相将扶；或如群女妆束罢，此偏彼侧相评估。得汝之灵枯木活，秋中忽出三数叶；老干嶙峋衬汝柔，新萼盈盈拂汝额。一丈之外即通衢，路人急进无停车。汝亦何惜乎此辈之毁誉，我与我周旋之不敷，自游自戏真如愚；风波之民讵能识乎此，此中自有大欢娱。我来四绕留半日，观汝百态翻历历。不抚汝身扰汝欢，不移汝根入我室。知汝瑰丽之美不能有其匹，知汝朝菌之身不能及乎日出DD我固知乎此，不能为汝泣。知汝无方之游，遍寰区而为域，知汝无尽之游，即终古而不息。异日相逢当屡屡，我非我兮汝非汝；嗟我死生犹旦暮，怅不能携逝兮渺之宙宇。

凌明醉起作《提壶止酒歌》［2002.10.23］
昔年公作提壶劝酒歌，云我劝公沽酒行山阿。我何尝劝公如此？诗人浪语真滂沱。今我自作提壶止酒歌，假公之笔传吾科，公慎公笔诚无讹：“我固有壶多复多，列公之庭排鸭鹅。茶壶药壶森嵯峨，任公所选无偏颇。腹中巨海腾沧波，银针川芎游群蝌；公来渴饮吞长河，爽然噫气如鸣鼍。甘草为医百药和，人参鹿角载骆驼，当公有疾起沉疴；公即无疾亦需佗，如唐僧肉快妖魔。奉此二壶公无诃，任公提去行蹉跎；穷沙绝漠随公过，虺牙蛊毒徒成窠。兀那酒壶雄盘陀，真提不得也么哥。双目满眵足跛瘸，日日见公堕坑坡；世人拍掌声呵呵，亲友悲汝成人z。唯彼茶壶心老婆，譬公此时不思饮一锅？唯彼药壶心老婆，譬公此时不须饮一锅？――观公此时捉笔手哆嗦，言虽不谬字爬蜗，岂非酒恶攻矛戈？公今不止后如何！”

2002.10.27病中与卢智晖行山，坐憩小塘即景。适皆无纸，乃取道旁粽叶书之。卢云：诗虽不佳，幸粽叶犹有清香也，此作不可目读，倘可鼻嗅乎。
小塘才数丈，山侧隐幽微。水蔓向塘引，岸草半已腓。雏鸭十许匹，唧唧绕母围。见人略一避，回首如相窥。天中亦有鸽，相挟成群飞。

同前书于粽叶之余隙
塘角住农家，淳淳有一妇。独持两儿童，日作田中苦。昔我尝游斯，日午饥难堵；扣门未及言，察颜意先许。薄蔬出鼎锅，携向塘之浦。野石为椅案，其上荫佳树。醉已乃相别，浅笑犹栩栩。今我更来游，怅怅锁门户。维时始初暮，众鸟未归翥。想见山中山，挥锄汗如雨。

虞美人野饮作
徒行数里无佳处，转过林冈住。莲花凋雨叶凋霜，剩下残荷半亩衬残阳。欹斜两足沉如许，醉共谁归去？不如随卧草涂旁，靠着枫光一树梦春光。

蝶恋花
龟壳支床真隐几，病与年光，两两争吾体。世界惊涛飞不已，蓬门自守终朝闭。犹有小筇清可倚，独坐深秋，斜日疏凉里。一点微心浮不起，昏茫暮色来天地。

蝶恋花
蛛网风中颠复坠，暮日昏光，照着青灰被。又是醒来从烂醉，茫然味着思量味。事事追寻无不背，一霎欢然，过后无边悔。似此浮生千万辈，忧伤长过生年岁。

操作室前泡桐忽着新叶数丛。［2002.11.21］
冬如暴君临下土，牧民之术唯恐怖；斫强者弱生者亡，一霎乾坤成巨墓。更遣寒如东厂来，潜入万物窥毫埃；生机未动屠已及，地中之气泥中胎。嗟汝泡桐头何倔，忽向墓边开数叶；摇曳风中春水波，雀跃春中儿童色。春亦有土无何乡，童话之国乌托邦。居人不老不死者，阳光为食花为裳。东君垂拱春之野，更无他语诏天下：汝孕者孕生者生，肆汝自然精流泻。儿童日逐游其娱，御风为马地蘧庐；游于海水天空里，宇宙之末物之初。谁使汝失南北向，坠向冬日枝头上。与汝之国隔死生，从此归途沦渺莽。汝不知此欢如斯，如歌如舞摇枯枝；长刀怒斧安肯赦，行见枝下横君尸。我固洞然知乎此，奈我心已如冬死；并心之死不自哀，畴能为汝悲与喜。君看暮雨森然来，雨里狰狞风已起。

我与
我与世战不周下，海水倒激奔天射。我不能胜意先疲，掉头勒我青骢马。老剑狂悲一墓藏，广漠之野无何乡，大月孤光卓天地，照我独影行苍茫。

木兰花听旧歌［2002.11.24夜］
和丝和竹随风袅，谁作此声声缥缈。歌从当日尚青春，当日听歌人渐老。南湖夜月巴陵道，绿鬓佳朋三五俏。当时听处只欢然，哪计今朝愁满抱。

踏青语笑喧侪辈，十七年前十七岁。婆娑玉臂万裙红，摇荡君山千顷苇。宫商满耳如潮沸，少日谁知歌里味。人生尽是听歌人，解得歌时心已萎。

贺新郎沙子石子兄极少上网，每一显身，爱其诗者辄为雀跃。近于碰壁书斋贴新作，予草翻一过，即去午食，酒中赋此以赠。
首尾皆潜罢。此苍龙、嬉调鲛客，朋侪海马。偶尔峥嵘露一角，耸破海天长夜。听独语、涛奔潢泻。岸上惊呼声未定，早喃喃隐入沧波下。知再睹，何时者。熊熊有美真无价。在自然、在人事么，在胸臆也。幻变然形不定，肆汝羿弓一射。笑哙等、目盲口哑。我辈春秋花一季，美依然、终古无凋谢。且破誓，为之小＃塾杞已止酒］


贺新郎将赴京，思一往长城，为赋此。及至，不果往。
龙死残骸卧。尚逶迤、盘山矗岭，地球界破。血溅头飞都已尽，满眼游人成伙。觅满堵、箭瘢堆垛。刀马南来封不住，况长枪巨炮西来舸。谁念此，足不跺。嬴秦一炬阿房播。不能燔、铜浇铁铸，汝躯嵯峨。文物典章随已定，此事福邪抑祸？呵天问、天喉如剁。玛雅灰飞遗塔在，看形容与汝差印可。嗟汝目，已重锁。

龙死残骸卧。记洪吟、浮空过海，乾坤荡簸。维我文明五千载，自汝胎其奇果。亦随汝、一而再堕。地下想逢狮身兽，识文明随涨随摧挫，汝心果、不锥破？隔洋骄浪推狂舵。指长旗、望风披靡，寰球累卵。汉帜摇摇何处也，蹩a愈行愈跛。谁为诵、满天楚些？不识苍天怜汝否，五百年、赐浴凤皇火。昏冥夜，独立我。

贺新郎平安夜室外监火，俄而雪至，独立雪中赋。［2002.12.24］
微雪飘u下。正弥天、深寒作作，满平安夜。似有谁家无限祝，欲寄无堪寄者；把琼笔、凌空独写。更倩长风吹满处，尽谁人拾得归谁罢。我亦得，两三话。荒坟柏死茅枯谢。向空山、一年望我，归来车马。［予今年初尝归家省墓］我纵能归归何益？两对心尤如炙。幸此雪、犹堪凭藉。［是句一作：倩此雪、替予归罢］为我层层笼墓拥，报今年我亦平安也，报我亦、平安也。

浣溪沙孟依依拍词［2002.12.25］
二月盈盈豆F梢，春风随地播琼瑶，谁能到此不魂消。明月入溪光炯炯，柳花吹影梦迢迢，有人正倚谢家桥。［孟依依句曰：君如明月分云照，妾似清溪抱影随。又，孟亦名谢青青］

小伞江南一角殊，断桥还似旧时无？从来烟雨是西湖。溪上西施砧尚在，门前苏小水难枯，迟君他世再来居。［孟依依有词高阳台咏白蛇］

短艇清歌绕水徐，采莲人过莫愁湖，少年见此意何如。今梦茫茫连古梦，昔吾看看到今吾，读君愈觉白髭须。

蝶恋花去住词［2002.12.26］
一叠行囊尘与土。年少穷寻，那识中年遽。人詈人嘲声屡屡，我侬自视知何许。大黑包天蒙地处，莫漫惊惶，此是归家路。挈得茫然同我住，而今更挈茫然去。

又是沧波弥断浦。暮日平林，独向船头伫。罾网收回烟火竖，纷纷宿鸟归栖树。短烛幽箫和影语，一刹痴迷，明日帆仍举。但识惊风风不住，不知风向何方去。

徒往徒来生已误。谁惜流光？得酒休推拒。不向今朝醺此旅，明朝毕竟醺他处。道上栖栖连似缕，岂便无人，结个同行侣？与汝同行行复住，终焉掉首分途去。

共胡僧出雍和宫入孔庙，庙前有老柏，枝形苍怪，兽走禽飞，争持作势。胡僧指之曰：“凤翥鸾翔不能去。”予嘉其语，欲攘而夺之。越日，语及拙句“哀莫大于心不死”，胡僧笑曰：“即以此偿之，若何。”一毛不拔，寸土必争，斯何人哉。归而补足，庶免吃亏也。
凤翥鸾翔不能去，此是老翁栖影处。唯此古柏肖翁神，天故留教与翁住。堂前积雪青茫茫，飞飞饥鸟匍地翔。更谁来扣翁肺腑，嗟予二子穷彷徨。回首向来雍和殿，红男白女纷{{。香烟卓卓薰人魂，高臀下首排成片。乞福者福多者多，美笑盈盈浮空过，似怜此间寥落甚，时遗一二柏之阿。

按，“红男白女”，是有今典焉，不可不记。雍和殿为喇嘛庙，中有神名黑度母、绿度母，胡僧指门牌为予言之。时牌侧有女斜立，白衣绝色，予神魂皆慑，斥之曰：白度母在目，子何哓哓乎其黑绿者。而胡僧奇愚，茫然不解，唠叨如故；女亦大愚，竟不度予而去，奈何奈何。
又“哀莫大于心不死”，侠客岛南宫适兄谓聂绀弩句也，讥予厚脸欺世，攘人为己。实则庄子原语早在，欲翩其反而，则字句腾挪，几无有余地，是故取意偶同，句遂暗合，正不足怪。承南宫兄录出聂诗，与予旧什，并附于次。
聂作《血压三首之二》：尔身虽在尔头亡，老作刑天梦一场。哀莫大于心不死，名曾羞与鬼争光。余生岂更毛锥误，世事难同血压商。三十万言书说甚，如何力疾又周扬。（《聂绀弩诗全编》273页）
拙作《年光》：年光堂堂去如飞，少年情性恨难移。岂唯感怀忧如捣，更为佳女心迷离。此身衰飒春风里，哪值为花空欢喜。繁英信美非吾侔，便能对面仍千里。袈裟不日为吾衣，家在深山野木西。壮怀尘想渐寒灰，知有余蛰待风吹；如息壤展不可薄，此时不断后啮脐。旧朋散尽惊枪麂，微衷欲诉唯影倚。蝉似通言强与言：“哀莫大于心不死。”语犹未出泪先起，冷淡报予“予知矣。”（《壁下诗》一九九三年卷）





卷下旧诗2003


诸友山行，卢智晖掘野兰，因为赋
空谷佳人居山尾，浴山之泉友山鬼。明月之光薰其神，漫山摇曳香氤氲。大辂峨冠连云立，幽贞宁托山中石。颇闻大夫宣高风，许身万里来相从。从此居家楚辞里，厮磨耳鬓无彼此。以美为德为裳，湘灵帝子奴其旁。乾坤板荡天潢泻，大夫落落青潭下。恸哭举世汩其泥，谁能只手撑天欹。归来仍向山之T，冥然化身山中草。长苗拂拂溷青茅，春秋循转随枯凋。尚有清根香熠熠，深埋直向九泉隙。慕名而至满山凹，穷呼细索纷徒劳。嘉名纵在躯已别，从今与世永相诀。王侯朝市翻联翩，曰新曰旧争自妍。奇香不作随已毁，刻入汗青腥而秽。我常梦向山中来，月光rr山泉开。忽焉右兮忽焉左，似有歌兮歌楚些。

贺新郎行市
脱叶如盔卸。苍枝、残筋断骨，任昌风打。大肉肥鱼争货市，岁暮满街车驾。先生亦、施施来也。身外人流如蛆密，冥独行、不异行荒野。偶四顾，神一诧。飞光真不将人赦。细思量、平生长物，髯髭成把。旧梦前尘荷不起，掷向盘边杯罅。算犹剩、一豪在马。短艇长蓑箫一具，向湖边筑个茅庐舍。伴荷雨，过春夏。

蝶恋花会诸同学作
街上飞尘弥屋缝，对面犹疑，执手还如梦。毛发吹开寻面孔，怜他消瘦和臃肿。各有流年千百种，依旧相逢，响笑连唇送。笑意当年先笑动，而今纵笑何空洞。

贺新郎寄呈尚永亮、王兆鹏二先生
剥琢声喑哑。试开关、支离有客，倚廊檐罅。仰鼻宽唇森露齿，行似时钟摆打。问汝客，来何为者。蓬勃毛髯淹颊颧，是山中逸出猿公也。尚能语，亦可罢。温茶小案清而雅。正商量、庄文屈赋，唐春宋夏。一瞬精魂驰万古，裳羽飘飘来下。听舌底、奔腾阵马。拾取唾馀囊一裹，向归来、惆怅无朝夜。欲长侍，听公骂。

肖健家试新笔，随书之
摊纸试作书，室静如野旷。暮色欲入户，似闻扣窗响。

随抄古人诗，抄至相思句。忽忆去年人，住笔头一举。

纸上两荷苞，卓卓如笔指。m神细观之，忽觉开出纸。［时纸上肖作荷未成］

长冬强弩末，呼斥遂可走。但不识春风，能随呼至否。

我笔钝如牛，暮色灵如笔。窗外万重山，随手抹为一。

寒雪与寒梅，相较谁为洁？莫怪梅不开，天本未开雪。

同前记除夜事。盖食于方妻之许，实尚未足称店，但偏房断屋三数间而已。予与诸贫困小店，皆结为友，室苟稍亮，辄恹然不喜
连楹皆已扃，桃符红两侧。向暮昏雨来，雨中杂雪粒。往往长行车，鸣喇时一激。伊余独出何？腹鼓不能息。幸馀蓬门店，门户开一隙。主人贫窭人，假此营衣食。为我置粗馔，差可塞一夕。对盘相与言，唇颊有好色。问我胡不归，倚门望应急。食已出相送，更约来明日。

正月初五车行临湘道中
地上横霜天上日，两相辉射乾坤白。垄中二鸟相逐飞，一鸟枝头鸣而立。老树之旁斜村庄，居人牌桌列坪场。老者类似谈古，柱藤手杖倚红墙。小儿忽自墙后出，争赛春鞭响谁激。更小蹒跚来观车，以舌吮指立道侧。

纵横阡陌垄畴平，小腱バ北∮斜。隔岁枯禾荷霜在，禾边新草已青青。

同日横m作
野有河，溅溅其流。维之香，在彼中洲。野有圃，翼翼其叶。维苔之成，其茎茁茁。维圃之洫，风开我裳。维蜂斯斯，游绕其旁。维公之乐，维地之沃。岁有生兮，其叶沃若。

按，此野外出恭之什也。时肖卢二人往洲中觅野，进口之物也。予则寻菜圃解内急，出口之举也。野矢之佳，固大异于家矢，予素所未知。味大爽之馀，偷大忙之闲，作此大古之诗，斯尤大快莫名。思待饭时，对酒案而诵此，以佐二人之兴。惜见酒心盲，竟尔忘之。聊作补记，以慰拙怀。

同日车行龙源水库
长木森森不见天，驰车曲折绕湖旋。涂边嫩竹如修女，望见车尘态一偏。

缭行逼仄如行隧，转过前矶眼忽宽。斜日入波光怒起，一时焚灼万重山。

车行过荷塘见残梗犹在
游蜂浪蝶久无踪，曾共依回玉蕊丛。犹剩蜻蜓斜病翅，时来塘角伴秋风。

凌波摇曳是红裳，一刹霜来万卉荒。谁守枯塘到冬暮，痴从残梗味花香。

饥禽啄啄尾翘昂，莫怪干泥满故塘。照水伊人归已尽，安能水不向枯亡。

毁瘁塘中冷自思，不知春色已来驰。塘边看取依依柳，正到鹅黄向绿时。

醉花间
东厢立，西厢立，孤立谁相惜。荷雨打匆匆，泻水如人泣。涂间南北迹，书上横斜笔。两间各读之，各自头趋白。

斜阳落，斜月落，升落无忧乐。不见倚阑人，一刹躯如削。雪摧梅上萼，风断秋千索。饶他万物伤，不似情怀恶。

留何苦，去何苦，惆怅人间路。窗外碧桃花，既长还辞树。华胥千百度，起枕无堪语。不知起枕人，即在梦之许。

今为客，昔为客，为客情非一。昔客有其之，今客徒飘泊。依然连路迹，行过千村陌。依然满路人，问我家何国。


中班归，网上观美伊战况，有农民击堕美战机，并浮虏美兵。因为赋《锄畴歌》［2003.3.25］

我举我锄锄吾畴，子飞子机游复游。我锄我土食我食，子何所游非吾谋。［一解］我举我锄锄吾畴，子飞子机游复游。子何游我畴田侧，聒我两耳惊吾牛。［二解］我举我锄锄吾畴，子来使我心烦忧。我息我锄向天举，锄汝百节如蚓蝼。［三解］我岂好与子为仇，子果往矣两皆休：子飞子机游子游，我举我锄锄吾畴。［四解］

美军攻纳杰夫，毙民兵百余。其军官谓为不公平之战，其士兵谓于民兵并无恶感，反觉同情。无论官兵，皆不解民兵胡为不降。予从网上览此，为赋《胡为歌》
我有坦克高如楼房，子之吉普如蚊虻。子胡为乎不降。［一解］我夜视之镜生奇光，空中战车翼以翔，大弹如瀑泻银潢。子行土法造机枪，且行且跛何踉跄。子胡为乎不降。［二解］我靴以皮盔以钢，子靴以布洞而张。我防毒防弹之服满行囊，子杂其袍非军装，唯鹰之徽缀帽旁。子胡为乎不降。［三解］子百十九尸陈街廊，我无九牛一毛创。子瞠子目不肯僵，我屈我腰验子之既殇。子胡为乎不降。［四解］此岂公平之战与亡。子胡为乎胡为乎不降，使我心茫然而凄怆。［五解］子无我问无我伤，子胡为乎胡为乎来我家乡。［六解］

三月二十八晚，美军轰炸巴格达舒拉贫民区，亡者六十八，伤者百七。有老妇名阿比德，三子尽亡。更赋《胡为歌》
阿里、侯赛因，子胡为乎生。子年二十年十八，子胡为乎生而只得此龄。［一解］阿里、侯赛因，子胡为乎生。子胡为乎生乎此地，使我既见汝之生，复见汝之死。使我不见汝之生子，乃见我之死子。［二解］阿里、侯赛因，我胡为乎生子。［三解］穆罕默德，子胡为乎生。子胡为乎生于十二年前之事，复死于十二年后之事。［三解］穆罕默德，我胡为乎生子。我胡为乎生子于此时，子胡为乎生死乎此时，［四解］阿比德，子胡为乎生。子之所生无不死，子胡为乎生而不死。［五解］

岳麓书院醉中小憩
鸟声何喧喧，可听不可觅。我卧草丛间，醉扶双耳立。

窗外正春风，群树摇不息。似知我已来，小枝入窗碧。

老树数百年，久不理人世。下弃千重屋，独向苍穹峙。

拗折屋之隅，独树幽而雅。小蝶时飞飞，飞过枝阴下。

今年
今年雨冷春来晚，及至来时势愈敢；譬车驰急不能收，长超突入夏之畹。蚊虻夜起无人知，一旦嗡喁浮窗扇。山上新绿覆老绿，绿上更铺鸟声满。此景若失人将嗤，亟欲持筇病忽n。颓坐手脚真湿泥，窗外双燕飞如赶。

莲［20003.4.3.4时醉作］

我知道那是死亡
在悄静的开着
就像莲花一样
绕着那茫茫生命之水
为它微微荡漾

我知道那是死亡
在悄静的开着
迄终古而无恙
绕着那茫茫生命之水
为它随枯随涨

我知道那是死亡
在悄静的开着
就像莲花一样
我知道它在诱惑着
女孩驾舟而往

我知道那是死亡
在悄静地开着
迄终古而无恙
我知道是生命之水
把那小舟摇荡。

我知道那
的确是死亡
在终古开放
就像我终生迷恋的
莲花一样

有所思
有所思，乃在苍梧之古丘，洞庭之深池。九嶷茫茫横天地，层崖兮云参差。意孤躯兮尚在，渺微粟于沧海兮谁能知。君子之行，曰有期兮。驾言未远，及秋移兮。搴裳滞予，江之欹兮。黄竹萧萧，当风披兮。锡予以叶，信可依兮。迨叶之枯色亦死，洞庭长流流不止；迨流之竭洞庭空，倚竹泣泪斑成红；迨竹之斑锈而黑，迨黑之发摧以白；唯君子之言兮怅犹未息。飘叶于水，逆溯而流。爰乘此叶，唯君之求。徘徊洄漾，道阻且悠。纵漂以没，亦复何忧。化予躯兮而为此洞庭之波，纷鼓荡兮无昼夜之偏颇。深以下兮激潜渊，横以肆兮R山阿。或有至者观予何，使汝知兮予长思之未磨。上而行微澜，及长江之源头，下而炫狂涛，东海之巨舟。无远弗届，终世不休。趣汝舟兮使会乎情人，歼汝舵兮使猝然而中分；举汝上入乎青云，溺汝永堕乎冥阴；警汝斯世兮羌无圆美与固存。维苍梧之崖兮无其终，洞庭之水兮何汹汹。嗟予思兮，乃在不可知之鸿蒙；蹇予求兮，乃趁此不可必之飘风。

蕙兰阁兄作《三月梦桃花》，跟贴随作
我亦梦江南，江南莲无价。谁棹木兰舟，相候莲影下。

少日梦江南，江南莲满湖；今日梦江南，莲叶满湖枯。

毋作江南梦，江南悲如此：在古莫愁愁，在今莲舟死。

病中独卧，老被无温，夜半背凉咳醒，赋此以消永夜
事事都推因此病，床头药盒十为群。廿年被冷生苔石，［注］四壁书昏入墓陈。坐听鸣蛙春鼓荡，欲持杯酒意逡巡。且灭台灯仍复卧，渐看窗光到旭暾。

注：自八三年负笈辞家，所携被褥，迨今未晒，既硬且冷，大有过于人心者也。

既明，将赴肖山水之约，更补一章，以记前日乞食其家事。
发未苍苍齿动摇，真须觅取返童膏。肿如大瘿横肩，［注］来向故人乞箪瓢。多谢肉糜供软饲，尚存吾舌作清聊。明朝更约山溪水，枕漱由君汝自挑。

注：始为齿龈之疾，渐而肿于扁桃之体，遂冷热兼至，食语两妨，溃不成军。

同日双花水库作
撩衣小坐石中苔，凤尾森森拂酒杯。湖面青痕开一线，轻舟正送洛神来。

浮浮小屿真幽绝，扁蚌圆螺住屿端。赴岸连波声娓娓，似同岸石两呢喃。

微雨之晨斜日暮，藤崖之北竹林西。山禽自向山深住，不为人啼为己啼。

有笔
有笔烛天腾黑火，蛰龙惊起飞龙堕。光披万物无所遁，河谷毫芒纷如裸。有人斗室愁独坐，蟠胸百怪争嵯峨。不得此笔不能欢，精魂灵魄沦幽锁。有笔巡寻今古破，离朱烛阴罗右左。不得此人不能安，腹中怒墨如潮簸。有人神思游青穹，上下四方靡不穷。嗟此六合何鸿鳎交臂一失谁能踪。此人一旦闭其聪，此笔纵在夫何庸。东山日出徒熊熊，宇宙寂历沉虚空。

读胡僧栀子花诗作四章
随放随凋万物姿，岂唯春暮始难持。当君委蜕栖尘日，正是莲花出浴时。

莲花
火作衣裳并作心，焚余流托水为坟。不知此水心冰冷，始得千秋流到今。

菊花
举世闻君尽转头，伶仃谁敌满天秋。唯存七尺温馨土，开向陶家旧墓头。

桃花
吹来枝上连山上，吹向天涯并水涯。当汝初开第一日，百花遭际已全知。

班中见鸟［2003.6.28］
鸣鸟声，立我阀门上。长尾举复平，左右捷其颡。周遭列机泵，声如雷鼓响；嗟汝声何微，侧耳差堪想。管簇亦如林，岂复山林样；濯濯无叶枝，况乃溪流漾。管中夫何物，日夜肆驰淌；此非汝所知，亦非我所掌。我为生所拘，去此腹不享。汝究何所为，来此成流荡。我有言于汝，蹑足欲相傍。振羽忽已去，回顾惊而惘。与汝久相离，不觉成异党；颓然自远立，一刹神U惝。

出厂外抽烟，复见新菌［2003.6.28］
去年菌好依枯株，今年残毁唯零馀。今年湿气犹吹嘘，新菌又茁株之隅。白蝶紫蝶飞清癯，蜻蜓逆立风中躯。虽为动植分游居，同此林薮能相娱。跣足赤胛谁欤予，囚中越出神疲如。聊得一石意已馀，蜻飞蝶走谁能拘。而况有蚁不弃吾，自趾及胫沿吾肤，坐我膝盖观空虚，摇摇两触如长须。

贺新郎孟依依赠词，中有“若许同居江城上，当为常担酒菜”之句，予陋其担小，赋此以答。
有瓮大如屋。有刘伶、解衣盘礴，居瓮之渎。有酒涛波声浩荡，没过刘伶之腹。有挂壁、一双酒斛。有位佳人担此瓮，担那头、垒以粗鱼肉。有何事，较此酷？有天与地载而覆。便从今、荡然飘去，天涯海陆。人世腾翻吾倦矣，今古不堪一瞩。择行路、最须幽独。委蜕成尘旦暮耳，想佳人、犹应青丝绿。更为我，掘一窟。

清风［2003.7.1］
清风傥然来，偶与水相遇，君看微波生，是风与水语。

同前钓曾家坡塘作
青虫悬长丝，吊枝垂垂下。及水忽自缩，似若有惊诧。塘面横微波，欲进不进者。鱼竿三两支，掩映荆灌罅。隔岸捣衣声，隐约回山岔。

鲫鱼汤歌
小鲫轻灵过指长，山泉浸浸如冰凉，辣椒甫出青其光，紫苏夺鼻喷黑香。持竿自钓山中塘，归来菜圃随一望，集此四物来厨房，铁锅架火烹奇汤。龙肝凤髓鄙而伧，仙人好此真俗肠。唯此四客虽平常，水陆之精靡不藏。肖家有母何老苍，为庖四纪技都忘，刀自入手手自忙，岂人有意相估量。饕餮者谁眼圆张，来绕锅灶穷彷徨，口涎滴沥如悬潢。食母之食岂才刚，少年到此中年郎，嗟无寸进与恩偿。母不我罪亦何妨，大盆到桌且先狂，亟呼亟呼酒来尝。

水调歌头
炙日蒸天地，塔顶倚危栏。眼前群壑苍莽，奔走海生澜。咫尺微云一朵，似可凌空一跃，驾去远天蓝。鼓荡长风起，尘外落衣衫。赤松子，青蛇客，共往还。便思垂钓东海，岭折琅\。猛忆山中小屋，连着故家坟墓，回首一潸然。茫然谢诸子，归路渺漫漫。

水调歌头
日日微尘起，弥荡满人寰。人间何物不化，不向此中漫？一瞬清泠雨过，片刻微凉短梦，明日复依然。日月循天地，浑不与悲欢。平生意，摧折尽，一番番。终将掉首归去，守我旧家园。岂必烟波浩淼，略得荷塘半顷，便当五湖看。纸折舟虽小，摇荡水云寒。

浣溪沙茶馆孤坐醉中随作
野菊花成满路隅，黄昏阴过似秋馀，伊谁独立石桥孤。雨里萤光匍叶静，夜来风力过墙疏，霏霏湿遍小衫襦。

四海徒行又一涯，软红尘土到京华，夜阑最惜雪中花。半岁摧残真有限，一生惆怅在无家，明年孤席向谁斜。

指顾长天万顷湖，巴陵犹忆旧狂夫，长瓶烂醉过街衢。十八年来须种种，三千劫外梦蘧蘧，可能梦到少年无。

孤焰将残有剩光，孤蛾外百彷徨，便思投火亦无方。生死自随天反覆，古今谁见此摧伤，举杯又搁意茫茫。

可笑长裘拥火窠，儿童雪撬疾如梭，有人天外更骑鹅。似此晶莹童话境，奈他颓丧老人何，且笼双袖看银河。

明月。七月十三夜将赴零点，出外室见月过窗，退而书此。
明月入我窗，静若依窗女。凉风慕之来，欲留不得住。案头数卷书，积尘盈寸许。败纸纷丛残，随地游步履。我坐窗光侧，似闻微叹语：此是幽人居，不识人何处。举世喧如潮，胡为独禁锢。向昼何经营，向夜何思虑。我亦无以答，双目凝而举。感彼温如心，愿此长对m。天地茫无边，彼固有定矩，依依离我窗，堕过西山去。

微风。同前赴班涂中忆旧，至班而记之。
微风何殷勤，来过我之旁；亦复辞我去，去过我故乡。群山围护里，农人筑小庄。向夜濯洗毕，蒲扇出竹床；携幼扶耆V，共向野凉张。说古既起伏，语笑尤铿锵。昔年有狂客，愁病两无双。借贷继烟火，煮水为药汤。此时亦复出，独影坐月廊。俄顷来者谁，稚子及腰长；悄若地中影，怀抱旧琴囊。执杆m神久，微叹生萧霜。遽尔弦忽作，迸出声⑩搿１┓⒛芗ぴ剑长吟亦远r；沉幽如断丝，吞咽穷低昂。稚子默垂首，有物贮其眶；此是琴者心，一伤复再伤，忍更扰此曲，更复添其创。微风似知此，自远来洋洋，悄然持此声，吹向南北方。吹向农人耳，缭绕不能当；扇手一时停，仰首神彷徨。吹向河中水，河水住沱滂；吹向林中草，萤火暗微芒。吹向山之外，吹向梦之场；吹向月光里，吹满此八荒。吹吹不可止，吹过廿年光；吹我中年鬓，吹裂我肝肠。况复吹我父，吹彼髯垂膛；渐吹渐衰竭，吹逼到死亡；吹入虚无里，终古无归航。万物吹皆尽，唯汝吹自忙；既不识成毁，亦不感悲凉。微风汝任吹，汝吹无碍妨：时光何漫漫，宇宙何茫茫。

同前出外得辣椒一碟，极烈者也，更复携酒返班，饮中随书
一日吾一醉，一日养吾躯。越日更复饮，循转无他余。少年得一醉，狂逸神驰驱，中年既已醉，默坐心茫如。谁能为我辩，此异何故欤。辩亦何所为，更捉杯来扶。

王母蓬其发，戴胜昆仑山。穆王托八骏，遥遥来相参。视肉陈案桌，珠树风蹁翻。白云有轻姿，摇曳在空阑。我亦乘馀酲，叩彼仙之关。重扃不可启，惆怅倚琅\。管弦声淡宕，出窗旋复还。下视人间世，忽谁能看。重楼卓以起，转瞬废已残。唯有山中墓，延展长漫漫。

渊明挈瓢壶，夜半入我室。淡笑尚依然，千秋未可蚀。我椅尘所封，随坐不一拭。我醉难殷勤，倚床略一揖。随出枕边书，此是翁之集。黠笑扬其壶，孰事较此急。递我一空杯，不饮聊亦执。

有物生山野，幼青老则红。垂悬矮枝上，密叶相闭封。此非人间种，亦非堕月中。智者享其美，安复辨其宗。入口刀斫舌，喉鼻如火攻。入腹军哗变，鼓荡谁能雄。此我幼所嗜，及长难重逢。棚种温室养，钝退如衰翁。今夕复何夕，觌此幼年朋。持嗅气已在，况复入锅烘。不有杯中物，暴殄此天工。醉笔为之颂，嗟无鬼神通。

蜥蜴有余孽，其名四脚蛇。出没山道侧，时匍叶与瓜。两腮凹复凸，似有语无涯。嗟汝生远古，吾人听不嘉。我屋在山侧，屋后即层崖。汝自何隙至，居我厕之洼。我至隐洼壁，似觉愧有加。我去汝何为，此问亦太奢。厕角结蛛网，有物循以爬。厕地游虫豸，两触能丫叉。是皆汝可友，交结无忒差。愿汝长住此，此即汝之家。

忆我二六年，尝养一佳狗。我家古好猎，辈辈亲山兽。其母世所豢，荣为猎犬后。惜汝废其传，嗜睡眼不剖。或睡桌之底，或睡床之右。仰面鼻朝天，四脚举如手。我以手相扰，汝开眼如口，既开还复闭，微鼾毛皮抖。汝貌异常伦，嘴喙宽而厚。命汝曰赛狮，能当汝意否。我晨将赴学，汝即随我骤。我出校门归，汝在门侧候。置笔汝唇中，衔之得得走。我或不汝齿，嘶咬我裤袖。我父远离家，招我聚数宿。日日思汝形，渐将及腰扣。迨及归来日，汝已为人狩。汝死吾不见，汝尸吾不守。离别此茫茫，汝魂归何土。倘或入轮回，再逢来世某。此事恍难知，夜梦汝非旧，或为外星人，或笑狰狞丑。梦起长饮泣，自颊及乎肘。从此废厮养，情多即为垢。孑然飘一身，将至天地朽。汝魂果有知，鉴此誓言久。

酒尽纸亦尽，搁笔心茫茫。东山日未出，冉冉漫霞光。

七月十七鲁家湖看荷随书
向午渔归系短篷，满湖微雨与微风。孤荷擎出无边叶，自向枝头寂寞红。

六尺湖湾等小池，岸藤水草共栖迟。荷花自有天然色，不在人间知不知。

长竿短褂两从容，小艇摇摇自趁风。万顷荷花看不透，有时啼出鸟声红。

层层瓣蕾束绯云，小立朝阳到日昏。百遍诗催开不得，深心自守待何人。

谁同春卉竞时妆，吹向平湖满夏凉。艳透肌肤清透骨，荷花即此异凡芳。

枝头暂寄冷年华，想象伊人有故家。堕瓣浮波如小艇，孤身自载向天涯。

相逢一刹许难为，汝自飘零我自回。为我沿途传一语：他年亦趁此流归。

浪淘沙王江华到巴陵，来电约一会，竟未果。
一电忽来传，小问平安。长年短梦两凋残。除却寒暄何语好，不触肠肝。又到洞庭船，谁共清欢。长歌烂醉记曾谙。尚有清狂如少日，老却春衫。

托代问薛为宏
幽绝水之湄，细共徘徊。我尝醉堕大江开。想见故人长m此，长夜难回。人世两推排，凹尽双腮。更将何物慰深怀？归去劳君传一语，报道秋来。

醉书
苍山自拙拙，流水亦悠悠。山中鸟随起，旦暮鸣啁啾。既饥啄山果，既渴饮其流。我亦来水畔，醉欲濯双眸。颓然扶石坐，短梦适无由。忽听梧桐树，一叶坠吾头。

观星作《天人语》
众星昼何往，夜向天庭聚；譬犹纳凉人，眨眼交相语。时光何迢迢，中涂散如雨；喧哗抑温馨，终不闻我处。［一解］垂髫观星双眼痴，想象天人语如斯：六月七月畴亩碧，冰萤千万游幽姿，儿童逐逐携俦侣，唤萤夜半声回驰。清风爽飒吹平草，凉露遍野光辍Ａ餍出复灭，惆怅暮萤坠入秋丛时。［二解］绿鬓观星双眼醉，想象天人语璨璀：玉人共出云裳开，小灯笼挈洲之尾，灯影水光射晶莹，照织女赴银河会。水波摇曳趁心波，白莲无数开如沸。流星延绵长复长，流出谁家小女悲欢泪。［三解］今日观星近中年，想象天人语已迁：旧梦散碎不可拾，流荡时空旷渺间，凝神谛视恍犹识，刹那昏g徒茫然。流星流星如昔我，一回回灭无回旋。［四解］他年我老双眼浊，同此观星心漠漠，天人有语不异吾，指点人寰无笑愕：此人曾此梦与醒，彼人曾彼善复恶；流星之灭死随来，流星再起生亦卓。［五解］死生反覆如桑海，天人交语终古在，此中神秘播苍F，终古吾人听不解。［六解］

蝶恋花
排荡西风声鹘鹘。独出黄花，四顾神摧折。似此人生何逼仄，将心煅作无知铁。南陌春光争郁勃。犹记当年，雀跃儿童色。一瞬回思心暂热，含肩愈觉秋寒烈。

百日层冰封古壤。才有微温，细草穿泥上。似为君来心荡漾，啼莺四野声酣放。又见东风归一晌。时过轻腰，婉转生惆怅。留住东风无更往，为君日夜吹柔浪。

鹧鸪天
啭啭黄鹂起暮朝，竹篱茅舍最魂消。踏青来泛沙棠桨，斗草时低楚腰。风漠漠，水迢迢，春阴岁岁满江皋。桃花红守斜桥畔，不见伊人不肯凋。

贺新O九月二十一
酒病扶人卧。向空堂、残书断蠹，衡门深锁。幸有秋风未相弃，越我窗来相过。拂尘椅、悄然而坐。萧索如霜空似梦，察形神、真不和予左。两偶老，结为伙。洞庭木叶扬天播。更天涯、凡公所至，如经焦火。}尽繁华是公职，想亦心伤欲破。“噫公语、使予如裸。公所见闻靡不是，奈公之命亦由乎我。”冥焉退，窗尘堕。

风入松
长春日日伴藤筇，短褂碧如风。湖光泛泛轻鸥起，飞不过、小舸轻红。谁使南来微雨，为余补足孤盅。犹然记得小桥东，人在杜鹃丛。花枝捻着呼人看，倩谁解、此刻微衷。剩下流波不尽，年年流去颜容。

飘u萤火小林间，时去复时还。林边谁在微声语，正和着、淡月清蝉。只自遥遥飘过，留它夜色阑珊。年年春草长还残，萤火与谁关。呢喃又有青春伴，厮磨尽、鬓影衣h。依旧遥遥飘过，遥遥飘堕秋阑。

山涂荦确复欹斜，路转没溪涯。沿溪尽处有人家，被明月、照着篱笆。小犬最先人醒，相迎吠过悬崖。岂须追忆始怜它，当日已咨嗟。人间能忆真何物？左不过、大浪淘沙。想见长篱废尽，一枝斜出秋花。

皇马行。
小序：皇马者，西班牙皇家马德里足球队也，所部皆西方大人物也，而入云南。云南者，吾东方小国家之小省份也。省长徐公，虽小国家之大人物，固大人物之小球迷也。迎之甚恭，馆以元首之馆，每馆日租美元三千，每人日食中元六百，计所接待，共费中元八百万。时云南虽小地方，而适逢大地震。及县市十五，乡镇一百三十八，民一百二十五万；实承灾者七十一万，死十六，重伤一百零八，轻伤四百八十，待转移四万五。徐公索中央二千二百万以为赈资，不足，复募之于民。而其供大人物，固无稍减，趋奉谈笑，谀态犹加。官方声明云：“地震是个小事情，不应该被关注，不应该影响皇马来昆明，我们绝对保证球员的安全。”诚哉斯言。当其夜宿三千而日餐六百之时，吾民死亡抚恤费人首一千；当其宾主折冲樽俎之际，吾民适抱抚金，感恩而泣。两相对照，美景如斯，洵不世遇，故为赋歌行，以壮其举而旌其盛，此亦吾小民尽忠之责也。

皇马皇马来，入我疮痍亩。居我皇皇宫，勒我大马走。此时大地荡簸如涛崩，A黎如鲫奔鲨鲸。残砖断瓦为我屋，残肢断足为吾行。皇马皇马骄腾踔，千里万里能纵横。巨蹄践屋践我骨，大鬃摩天张嚣鸣。［一解］皇马皇马来，我吏迎如狗，竖尾摇殷勤，雀跃马左右。岂其皇马能猖狂，实我皇狗奉黔首。竭我民力为皇驱，夺我生口饲马口。我民有命千元值，差抵吾皇一日食，我民不识皇马欢，为千元下锥心泣。［二解］皇马皇马来，皇狗皇狗喜，相结为弟兄，相侍如奴隶。相伴为佳游，游我中华里。悠游复悠游，悠游何时已。［三解］

皇犬行
小序：皇马之来，商家以红包巨奉，固不足数，少女欲裸奔以迎，亦不足数。唯记者乞大人物签名，为保镖推搡拳击，斯乃一时壮举。记者以其为客也，宽而不究，斯尤壮中之壮者也。苟记者笔以诛之、状以告之，则予小人无间然；苟高风如许，则予唯恭赋皇犬行以颂之矣。

西方有马态煊赫，东方有国犬之国。侧闻皇马辱将临，一时举国动颜色。凝神耸耳双竹批，抖毛爪虱预修饰。皇马初动鼻已知，万里之外识气息。奔走相告如颠狂，无贤不肖倾巢出。高尾举举以备摇，前肢悬悬作人立。踢踏踢踏马真来，万犬齐吠声贯日。犬之官者何施施，越众趋迎屈双膝。娇向马足蹭皮毛，爰奉民脂供饮食。犬之民者何哆嗦，逡巡欲语舌先。差能围拥侍进退，为皇之奴乞皇役。孰谓吾皇自有犬，獒中异种虎狮力。自皇之后哮而飞，凌空扑攫齿一尺。毛血缤纷散天花，零鼻碎尾如箭激。嗟吾国犬四溃逃，此嗥彼泣声⑩。渐久嗅鼻聚相怜，喘息初定心始释：左手右手互搏争，同为皇驱竟如敌；此犬之不明也，岂荃之不揆予中臆。况我礼义古无双，入吾门者即为客。归来掘尽燕支山，杀尽中山兔为笔，描尽国中犬上伤，使此伤疤光熠熠。此我曾奉吾皇证，传之子孙永不失。

减兰
又秋来也，日日高寒驰四野。落尽梧桐，空枝似欲篡［有手旁］虚空。谁家短褂，长坐枯溪苔石下。萧索填胸，吹向茫茫万物中。

微波古井，照见山灵惆怅影。淡月幽黄，恍惚之间影已亡。呢喃不住，崖隙秋虫清自语。一点磷光，随着青衫过小塘。

山中
山间饶露意，天中明众星。夜深犬愈警，隔坳已先鸣。

山歌。予以生计故，将辞山入市。虽来涂未定，其去云溪之居则已必矣。人非草木，未免有情。佛氏犹存三宿之恋，况予处山中十有八载，歌哭其中亦十有八载者乎。聊赋山水二歌，以为别辞。
胡为乎公！公胡为而弃此，堕浮荡之尘中。当公初至颊晕红，精光卓烁流双瞳，长袖汪洋阴阳充，飘然来御清泠风。一时峰谷惊耸声訇訇。游云奔走传公容，横崖侧立避公踪，清溪曲跳溅公胸，乞公一濯长腰弓。诛茅结屋，树壁披篷。载歌载笑，以友以朋，群趋竞凑，为公之僮。其左则潜蛟起没之渊泷，其右则栖凤鸾之椅桐。知公之所好在斯兮，陈百物以滞乎公跫。维春之妖草莓丰，及秋毛栗森其锋，巨雪皑皑闭长冬，四时美酿何酽x。日见公醉神樱扶公者谁山之松，卧公者石柔如绒，踞肩者猴态玲珑。夜见公坐邻江枫，明月淡宕浮青穹，庄骚作口声嗡嗡，万山穆立如痴瞢。若有人兮起蒹，姿绰约兮鬓，环袅兮玉淙淙，来公前兮舞纵横。回微馨兮有复空，成二睇兮波溶，知公之心兮光虹虹。公宁不乐乎此，乃徙而他从。一十八年岂匆匆，呼吸久与嵯峨通，脉中涌涌山泉冲，骨中兀兀山岩雄。迁化如斧急来攻，藏舟于壑谁能封，睹公髭髯将成翁，我岂不痛如身逢。身虽有托心迷鳎往返飘荡兼燕鸿，中区郁勃囚狂龙，嗟此地兮实公悲欢之所锺。当公忧思来忡忡，为公百计开昏蒙，幻岚幻雨供公筇。当公恸哭如失母之童，万壑回G声熊熊，公声之已兮其馀响之不穷。公宁忍而去此，弃馀泣于腐泥之丛。公既弃兮言何庸，送公十里兮善其终；步步皆山兮山皆峰，此我所足兮望公东。胡为乎公！公既决而去此，胡为忽背立兮如雕铜。

水歌
我所贮兮古之波，待公至兮心j悖公既至兮神婆娑DD公竟往兮奈公何。我所产兮古之荷，待公至兮时蹉跎，公终至兮泪滂沱DD公竟往兮奈公何。我所歌兮荷之歌，歌以留兮公之w，公不止兮荷即瘥，抱荷尸兮日摩挲DD公竟往兮奈公何。

晨到阳朔
青山虽咫尺，隐入岚雾里。山根树可分，山顶茫无已。恍惚有仙人，摇曳峰头。举手招吾来，同与步苍翠。噫我车初停，岂须亟如是。明日公无他，待我今宵醉。

青山似有根，拔地如笋起。小街曲回转，转不出山鄙。稍远引其涂，横过清江水。江水何澹澹，日抱山影洗。丛屋间旧新，随势能向背。亦若山所生，相洽等母子。俯仰山怀间，依偎无彼此。此地真可居，嗟予无寸地。明朝揖而去，一步一回徙。知山亦有怀，惆怅无能已。

漓江
渡头小木筏，筏上鱼鹰立。饱足无一事，闲看流人急。

石上红蜻蜓，静匍晒淡日。不知咫尺间，涛溅如人立。

三峡作
我来立坝顶，心神惕而壮。下视深青冥，危躯难自掌。微波生平湖，四维延何广。渺接天穹间，水天不能两。天雾向水沉，水岚蒙天上。隐约横群峰，苍茫非一状。坝底正泻洪，雪云喷千丈。堕击如雷砰，怒鼓昌狂浪。回涡震岸堤，推排孰可挡。渐远联众流，直向东海往。行行半中国，朝市附流长。自古冯夷凶，以我民为享。吁嗟此奇功，一切制万恙。复恐微有失，转为中国葬。仰首自沉吟，阴云布天壤。一鹰缓其姿，晾翼信游荡。

赠裴涛兄为压惊
宇宙何荒荒，神秘复幽诡。吾人处其间，沧海一米。论智如聋盲，略不辨几轨。论力如婴孩，脆弱等芦苇。安得不惶惑，时时来畏葸。即持无神论，理智而已已。终有隐惧在，蟠居深心底。时会苟凑洽，如狐醉露尾。或现无端恐，或现狰狞鬼。盖自中心生，投射出躯体。万法为蒙涂，纷纷生变异。似若果有物，自外捉我腿。斯事虽可憎，亦复可安慰。以此知微渺，为我存敬畏。善养宁和心，百物不侵毁。毋接森阴所，而为斋心累。聊书此数言，乞兄日诵背。我诗有奇力，万怪当之萎。

昨宵醉卧卢智晖许，似梦泛舟西湖。揽衣而起，行犹摇曳，更复持杯，席间赋此。即以寄莼鲈兄。
断桥烟雨最宜秋，苏小门前旧泊舟。天下至奇奇此水，纵凉入骨亦温柔。

东南第一风流地，有人劝我置扁舟。［1］北漠南荒犹我待，岂宜从此住温柔。［2］

注1：莼鲈兄尝欲迁予于杭，事终不谐，此诗亦以谢之。

注2：予故鄙陋人也，自少年已无大志。友人或询诸，则唯幼婴之时，尝见养蜂人，慕其东来西往，恨不能从之。殆至少年，此想渐形，欲飘然四海，有民俗风景之异者，辄小住年余。是则平生之愿。孰谓成年以来，乃拘守一隅，至十八年乎。

暮秋水边偶记。
那是什么在摇动我的心境
那是风
那是从春天游荡过来
没有目的的风

十一月八夜梦见先父，予问曰：“这几天你到哪里去了？”语未及终，即蹲身咽泣，不复能声。恍然中似觉先父渐近予前，然予闭目，未尝见其面目举止，但觉如是耳。既醒，犹闻唇吻间喃喃自语曰：“你不在家，怎么吃饭的？”倚枕更忆，梦中语时，尝略犹疑，不知当谓“几天”抑“几年”；实则先父弃世，行将廿年矣。越三二日，中夜复醒，乃为赋此。
卢子将南征，际此霜天冻。神思争纷纭，触物心皆动。幽魂似有知，悄然潜入梦。对立不能语，似若来相送。昔我辞故家，暂寄洞庭阳；翁持Y瘘躯，送我柴门旁。孰谓未几日，我翁息不张；我复自此门，送翁入北邙。自此等转蓬，飘流是其用，两年再携囊，远逐秋风纵。出门复入门，门侧何空洞；唯自惊车里，遥见北邙V。门V亦何异，同为时光奉。我门颓而朽，我墓木亦拱；我屋毁不存，我墓须谁供。今我更远走，谁h中心痛。人生自有分，百年谁不灰。我灵苟不灭，终必返驾回。弃置披衣起，亦送翁魂归；送归我本墓，守我故家楣。［按我墓木亦拱原作我墓亦已拱，微吟兄摘以缩之不辞］

飞飞汝灵。
飞飞汝灵，来屋之旁。既缭以绕，入屋之窗。［一解］飞飞汝灵，入屋之窗。既抚以摸，着屋之床。［二解］飞飞汝灵，着屋之床。既饥以寤，索乳之娘。［三解］飞飞汝灵，索乳之娘。既翔以掠，趁夜之光。［四解］飞飞汝灵，趁夜之光。既回以往，入邻之房。［五解］飞飞汝灵，入邻之房。既呼以问，勿获我娘。［六解］飞飞汝灵，勿获我娘。既r以远，入警之堂。［七解］飞飞汝灵，入警之堂。既诘以诉，勿获我娘。［八解］飞飞汝灵，勿获我娘。既伤以泣，别警之堂。［九解］飞飞汝灵，别警之堂。终觅而至，在铁之墙。［十解］飞飞汝灵，毋去此铁之墙；飞飞汝灵，毋惧此风之狂；飞飞汝灵，毋逝于此夜黑之茫茫。［十一解］

按：思怡，三岁弱女也，素无父。其母嗜毒，为警察所拘。哀而恳之曰：有孩锁闭家中，无有托寄，乞先相料理，而后就缚。其警冷不之许，亦不别为区处。久后，街坊闻里中恶臭，弥日不散，乃迹其源，则自女家。破门而入，而思怡蜷卧床侧，尸已腐矣。隔壁左右，同其处住，数日不觌面而不一问，是人情之冷淡也。执法护生，为其职守，明知命不保而不一顾，是人心之酷毒也。此世如斯，奈思怡何。思怡如斯，奈予三寸之管何。




附旧作二首


九八年十一月十日，共肖待食于早点店，随赋以赠
未记生时事何许，卅年扑眼似星流。怀中已抱婴儿泣，顶上渐来父母忧。渺渺少年缠梦在，萧萧黄叶待人秋。一杯尚乞西隅景，圃草斜阳卧老牛。

谢友人寄书
新书来万里，书页有微馨。欲翻先拭手，此是故人心。


碰壁按：近作亦有三数首，未及录入。

null