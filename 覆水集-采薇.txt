采薇的《覆水集》（诗部）2008年11月27日 星期四 下午 3:38
覆尘集（2004.5-2008.4）上网五年余，学诗近四载。年来诗心渐淡，检点旧作，删改后得诗词凡三百余首，结成一集，集名仍作覆尘。――题记

【五律】

感事寄桑柔
爱憎青白眼，来去是非休。目注旧诗黯，心随故曲忧。
思君星作雨，怜我月如舟。能载清愁远？萧萧风满楼。

杂感 
灯下缝衣扣，窗前夜色沉。周遭皆入梦，斗室可听针。
卅载惊弹指，娇儿已及襟。少年不经事，愧未省恩深。

中秋
客里逢佳节，街灯看又新。中年几漂泊，万古一冰轮。
纸上思亲句，更深不寐人。清辉若秋水，愈望愈无垠。

夜坐
灵光何得见，纵逝总无形。微笑释怀抱，窗风过耳庭。
神随云迹远，心共月华宁。万籁渐归寂，惟灯与我醒。

夜雨不寐
隔窗如泼墨，独拥一灯黄。密密疏疏雨，层层叠叠凉。
无眠谁似我，有句忆成伤。伴夜惟梁祝，凄清绕耳长。

郊行
久雨初晴后，郊行意若何。云流天愈朗，心澹思无波。
野径分山曲，桃花逐水多。软风时掠鬓，溪畔数田螺。


重回旧日论坛有感并寄诸友
应喜君无恙，复怜清瘦身。当时皆慕远，此际一沾巾。
辗转湖山老，飘零眷念真。故园相别久，我亦是归人。

咏莲并赠许灵儿
无语原灵语，生涯即水涯。淡妆凝作露，心事坐成花。
顾影芳华落，出尘知己奢。风来清气满，分梦到谁家？

寄人
拂面风微湿，春心略近秋。未眠添病苦，欲去恐高楼。
念失三千法，人过十四州。凭窗猜旅梦，长夜一星流。

【七律】

咏柳
田野河堤处处家，一分春雨一分芽。顽童折去摹吹笛，老叟编来欲贮瓜。
也拟剪风如紫燕，敢将嫩叶比新茶。去年冬令惜无雪，看我明朝散雪花。

春
燕声呖呖入东风，二月心情便不同。知趣柳枝桥下绿，无名花瓣叶边红。
垂丝偶得鱼三尾，下水犹来蟹半笼。澹澹浮生添此乐，人间谁复笑吾穷。

冬夜
夜来停电，窗外有雨。坐南望北，遥想家乡正值隆冬，必飞雪如絮，记之。
故园遥忆北风长，炉火竹牌各自忙。四野天光因雪阔，一山秀色为梅香。
凋零烛泪凝心事，辗转缘由是稻粱。雨落花飞徒怅惘，江南住久不知霜。

咏云（新韵）
谁说云意是悠然？千载生涯客子帆。每欲临波难驻影，无心出岫岂关禅。
苍茫原野行空久，落寞光阴看月残。或有清风能邂逅，潇潇一雨过江南。

咏蝶
柔怀不屑付王孙，深柳书堂自掩门。弦上听时音有泪，颈前垂处玉生温。
庭花烂漫舒香远，童子天真逐影奔。一袭粉衣欺艳雪，亭亭谁识美人魂。

红豆
南国当时微雨滋，枝头摇落倩谁知。早由绮梦随伊远，惟剩丹心照我痴。
秋水空望三万里，春风一去数行诗。尊前莫道相思好，终究人间厌别离。 

寄同窗
薄醉青春酒肆前，谁吹歌调向唇边。单车后座麻花辫，嫩柳梢头四月天。
纵有波澜能几许，渐无悲喜已多年。而今细数黄昏雨，一过春风一惘然。

QQ夜聊有感思及依然工作不日调动有作并寄
江北江南各拥灯，年来思绪近凋零。了犹未了伤痕黯，归不成归春草青。
叹我情多元可释，想君痴绝亦曾经。月光一曲伤心白，唱与离人细细听。 （注：尾联指张信哲歌曲《白月光》，为依然最爱。）

连日打牌输到没脾气，有作戒牌诗并寄同被拖累输分的拂版
几番憔悴到深更，输尽诗心未许赢。人似春花开合丽，我如秋叶去留轻。
可堪牌事戒三月，不负温言挽一程。想象君应稍得志，好将余勇证豪名。

偶感
青林入眼竟沧桑，倦后年光有限狂。来去悲欢皆逐水，流连词句遂生香。
梦回陌上人人老，雨过眉梢点点凉。惆怅春风仍记否，桃花故旧是刘郎？

独守旧日论坛经年，答故人偶过
捧起前缘粒粒沙，重逢莫问暖凉茶。荒芜庭院惯经雨，漂泊归人幸有家。
但守初衷栖网络，应无余憾了生涯。君看绿野丁香子，岁岁春来一树花。 （注：论坛诗词版名丁香阁。）

有感 
渐疏追忆远于秦，或到桃源懒问津。别后优柔多过错，眉间惆怅几经春。
悠悠云似风心事，落落花原蝶故人。我亦游鱼漂泊久，山溪缓处濯青鳞。

有感 
块垒真堪和酒浇？迩来诸事倍萧条。无为鹏背三千里，所谓人心一念遥。
蜃气楼浮沙漠海，桃花水涨浙江潮。徘徊暗夜思何往，有鹤归飞独向辽。


感事并呈拂版
怅望彤云弄晚阴，羁怀无计觅初心。宁知桃李十年约，未抵东风一夜侵。
郁郁薮间腾野马，遥遥天末隐孤禽。思如坠日堪谁挽，欲壑千门各浅深。 

无题三十首

自注：沉于埃底湎于斯，翻作新词掩旧词。或是情多书味减，更无一字易相思。

春宽梦窄不堪追，谁说葡萄酒力微。流转樽前红欲舞，朦胧灯下忆成堆。
歌来旧事千千阙，写就相思字字灰。掷笔无端长叹处，中宵隐约一声雷。

情关未破岂从容，乱叶纷纷袖底风。一夜相思如梦寐，百年秋意属梧桐。
月明衣上江湖远，酒入樽中人事空。庭院萧萧听万籁，时光去我若惊鸿。

相思难为解连环，衣带年余一寸闲。我看世情多白眼，君凭棋局老青山。
已输旧约兼前梦，未料销魂似这般。省却尘缘心锁落，人间犹有不相关。

对面逢君不自如，思成乱发怎生梳。当时恍觉身微定，别后漫看岁渐虚。
雨味但同书味品，此情久与世情疏。飞花碎梦余生里，某夜重温邂逅初。

青眼欢颜为底开，远人消息渐成猜。起风爱唱石头记，经岁怕听归去来。
夜色无垠漫若水，相思有叶碧于苔。此心未觉游离久，偶触君诗蓦一哀。 （注：《石头记》与《归去来》皆歌名。）

别来未怨消息疏，总信人生有倘如。秋实春华君去后，清觞凉月梦回初。
留长云发违心剪，坐久相思无字书。廊下轻风怜我甚，携将夜雾漫庭除。

如笺暮色默然铺，散淡村居笔未扶。三五归笼鸡结伴，寻常过客犬相呼。
自甘幽寂思千转，独守温馨火一炉。毕剥松柴听水滚，忆君情味似醍醐。

月隐狂潮沧海平，明珠满斛为谁倾。萧疏鱼信车应发，料峭春寒雨未成。
叹息每随灯影落，幽心何赖世人评。四时寤寐浑如寄，一种相思不记名。

已是红尘百劫身，醉乡甫入便沉沦。吟边岁月多风雨，掌底相思乱命纹。
杜宇啼残千滴血，心花开老满怀春。前缘若许成一握，或可来生再化人。

舍却相思输却春，经年消息向谁询。书经翻阅诗行旧，心有温柔往事亲。
忆里尘缘因亦果，灯前身影幻耶真。凭窗独坐千行雨，又是深秋一夜人。

秋入丹霞流雁背，斜阳衰草满河滨。有情红叶因谁曳，不语西风为我嗔。
飘絮化萍心亦苦，相思入骨痛弥珍。菊花开过应飞雪，一纸无题写到春。

许是沉迷不自知，初春天气忆君时。闲云形迹停犹远，楚客行踪探已迟。
窗下听残连夜雨，案前添得数行诗。相思每共春花发，蓦里横斜走一枝。

一壶雨后对风斟，缕缕清凉润掌心。未遇春衫成过往，忍将槐梦付光阴。
情如挥洒真能画？花若相思不可簪。小院黄昏无客访，雀鸣阶上碧苔深。

终夜纠缠郁不开，秋窗风雨一时来。久违消息难盈握，零落相思转觉哀。
入耳清歌如水过，怀君心结倩谁猜。醉乡我亦疏离甚，岂为流霞爱酒杯。

懒向层霾问淡浓，者般无语到年终。纵知聚散多难解，或恐相思总不同。
赚我低回心上字，怜谁久立渡边风。沉沉腊雪江梅破，一朵清颜为子红。

不擅长歌并短行，如何壮语赠前程。经年人事成虚构，一夜西风满楚城。
歧路无非湖海客，关心总是冷温情。断鸿遥掠夕阳里，槛外秋江如练横。

回风一望岁华深，节物峥嵘更几寻。尘锁孤怀之子别，思如病酒不吾禁。
关河冷落梦将断，诗兴消磨秋渐沈。拙语浑无堪记处，敲窗夜雨复相侵。

曾经沧海不关身，洗却禅心绝点尘。有梦卿须承月意，于诗我亦是贫民。
行间久忘多情字，灯下空怀泥酒人。坐看悲欢成底事，清光杳杳岁如轮。

村居萧索任风狂，吹落黄花满地伤。一梦清秋真荏苒，百年兹事各凄凉。
望空云脚依依远，透纸柔怀漠漠香。诗到无题人去久，天真细数是荒唐。

或有他年似旧年，逢君正是赏花天。黛分柳叶描山色，绿卷荷风过水田。
一点微凉疏雨后，数声啼雀暮云边。相思欲说终无语，眼底温柔月上弦。

心如孤雁久离群，暂向江村寄此身。岁律雨云翻覆手，春风花草往来人。
几声杜宇曾知己，一种伤怀未启唇。叹我余年长抱病，思成白雪掩红尘。

别前未及语流连，黯黯关山路几千。掉首寰中星万点，凌风云上夜无边。
航灯明灭浮沉翼，浅梦纷纭新旧年。一掌君名温热久，相思握入九重天。
　
新枝荏苒向天舒，一树相思过雨初。往事隔如春水岸，鬓丝缠上木纹梳。
关心每自空牵念，着意何曾到倘如。无梦生涯真似梦，君诗读作枕边书。
　　
春风望里破冰来，想见青衫襟抱开。时运于天终可遇，命纹在手不须猜。
霜经几履同心结，柳买千株和月栽。尽我此生成一诺，他年风雨是尘埃。

推枕凭轩夜未央，谁家琴调动柔肠。兰心黛色匀眉细，远客行程牵思长。
沙入恒河珠结贝，风回崖海座生凉。三生不赴相忘约，永忆君诗一字狂。

吹落红笺一页尘，故居荒久未更新。振衣消息云中至，织夜呢喃静里闻。
但有回文安日月，何妨数帖任浮沉。应知暗海千山外，星愈疏时思愈深。

焉得层城通九衢，身前总为乱云铺。连天野草风犹劲，经岁行人酒未除。
知有虚怀烟霭淡，恐无良伴梦魂孤。春衫过处皆春水，汲我相思佩一壶。

蒙尘往事又开封，写入心笺各淡浓。旧雨行踪差可问，光阴碎片不堪缝。
恼人节侯春何奈，逐夜章回梦易重。一纸无题谁与寄，相思争若未相逢。

一自分襟成久违，故人消息渐霏微。拟携大醉绝尘去，终共孤星载月归。
白马远时伤客路，春风抚处忆芳菲。清圆双泪盈眸转，恐黯君心不肯挥。

怀君情味略非真，诗酒由来误自身。时遣相思翻旧句，信无温厚若斯人。
欲来微雨青山暗，老却梅花岁月新。身外大千多扰扰，心如白羽静风尘。


【绝句】

夜读
入手新书墨迹真，佳篇多共小灯寻。诗情底事亦如我，不爱天光爱夜深？ 

过自清亭
当年一绿始扬名，皆喜临波照影清。梅雨潭边游者众，几人到此忆先生？

散步
信步塘河灯影流，香桥瘦月七分秋。诗心只合江南老，未必西风是缘由。

渡口
江边船影接浮云，隔岸楼群看未真。已在客中犹送客，远行人对远行人。

春日
家山滋味渐消磨，几度春风客里过。昨日田头寻荠菜，青青不似故园多。


春节回乡一组

1.济南机场
空中一梦醒遥墙，午后玻璃触似霜。 笑叹江南居已惯，今回故地翻畏凉。 （注：遥墙，机场名。） 

匆匆一路水兼山，已别家乡又近年。 接踵旅人行色急，不辞风雪为团圆。 

2.除夕 
年味乡村感倍浓，更添春酒二三钟。 何愁是夜无明月，共此烟花一万重。 

3.见雪
晨起推门拥北风，烂银铺过矮墙东。 寻常庄户寻常雪，入得辞章便不同。 

4.暮闻鸡（新韵） 
夜来窗下数声鸡，几度思之未释疑。 合是雄鸡也有梦，当时身在大洋西？

未赴同学会二首
别绪经年积更稠，京城闻说召盟鸥。岂知病至如斯速，一晤终于不可求。
同学当年曾记不？轻狂不屑逐温柔。共谁把臂春风里，那夜高歌四号楼。


真韵二题
簌簌风尘落满身，星霜偷换物华新。他乡慰我惟樽酒，醉里看春不是春。
岁岁荣枯雨不均，惟将幽怨问东君。江南花色浓如许，箧里春光剩几分？

红豆
古今骚客费吟哦，更有名伶宛转歌。果若相思如是好，人间哪厌别离多。

有感
迢迢乡梦隔风烟，作客江南已有年。闻说今秋松籽好，故园谁立老松前？

山行
石径攀云取次高，天边谁个起歌谣。林深疑是无寒暑，十月犹开夹竹桃。

早睡未接友人电话
梦中隐约有微鸣，惯听年来已不惊。晨起推窗庭院湿，昨宵谁共雨过城。

戏作
一样西风各自秋，每随节候感无由。渐知努力加餐饭，不过徒增数两愁。

有感
愁肠易结酒难舒，粱稻生涯半旅途。岁久初心相负未？西风一夜老江湖。

旅次
一带青山入望遥，缘溪缓缓近城郊。晴岚偏似多情雨，抚过眉梢向柳梢。

接母亲电话有感
十载音书孰与谋，苍茫客路叹应休。故园心事积成雪，白尽人间未白头。

偶成
青山坐久亦龙钟，过眼荣枯岁岁同。指隙流光滑如水，斜阳院落一襟风。

杭州二首
舟中
依依弱柳似流苏，淡染秋光入画图。遍索平生钟意句，竟无一语合西湖。

归途与计程车司机闲聊作
生涯莫道多苦辛，坐拥天堂足可珍。家有西湖看到老，寰中谁作远游人。

有感
倩谁良药起沉疴，老去应知亏负多。珍重人生无一字，泛黄照片久摩挲。

久雨初晴原上偶成
一春难得近熙阳，及至郊原草亦香。飞过身前双蛱蝶，翩然没入菜花黄。

秋夜
声声船笛过江滩，日里闲书读已残。起坐萧窗斟一醉，他乡雨夜亦清寒。

阴雨连绵不胜烦闷忽晴喜作
曾缘烟雨恋江南，明净阳光久未谙。数月阴霾今始去，方知终是爱天蓝。

春日
东风多事过江天，落尽桃花扯柳绵。不顾惜春人正恼，更添一雨到春边。

午睡朦胧中忽得末句，醒后足之
愁绝双眉瘦损腰，年华都向笔头消。青春写尽伤何补，剩有相思不肯饶。 

QQ游戏于牌室久候无一人落座回顾大厅人来人往出入者甚众不胜惆怅作用新韵
寸心各守九重天，似此茫然亦有年。坐尽空窗秋几许，竟无人与一擦肩。

病后
久疏明镜满埃尘，病后衰颜共此身。一抱春风浑似昨，白头不是去年人。

自题马甲欧阳雪狐
朦胧烛火透纱帷，伏案书生久久窥。眼底相思方外路，荒郊夜雨走狐狸。

有感
朗月微星十四州，春风故里少年游。讵知梦醒中年后，剩把孤怀与醉谋。

次韵杜版 
斜梁隐约烫金花，欲辨残徽半已遮。信是前尘挥不去，少年风雨旧单车。 

清明
人间四月又清明，永失阿婆呼饭声。老宅春阳空竹椅，堂前垂柳绿阴成。

春雪
点染苍山暮色微，行人拂去又飞飞。遥怜一地无根雪，化入春泥成不归。

即景
楼群斜照似微温，半坼杏花春几痕。街角公车行缓缓，陌生城市欲黄昏。

放风筝
乱绪萧骚风里抛，扶摇一线纸鸢高。春归夏至何须叹，赏罢桃花便见桃。

买巧克力
真味于今久未尝，试从小店觅甜香。德芙入口惟余苦，忽忆儿时水果糖。

戏作
时有微香透碧纱，无聊最是者生涯。窗前一只蓝蝴蝶，飞过枝头昨夜花。

有感
繁盛韶光未许留，飘然一叶已成秋。异乡欲避思乡语，不上高楼赋远游。

叠前韵
破碎乡心何忍留，故园分手不宜秋。季风次第排空至，谁自年年忆远游？

丁亥岁暮
天公许是梦犹酣，底事年来懒不堪。一抹青葱匀四季，未分片雪与江南。（后江南遭遇数十年未遇特大雪灾:(）

登录菊斋对己网名发呆良久有作
长嗟身世转如蓬，狼藉云山百尺风。遗世孤怀空想望，首阳山下雨其鳌

咏苔二首
背人默默历寒温，来去春风腕底痕。我有相思青万古，谁于断石认精魂？
暗地初萌一点芽，亦无长物向人夸。此身只合终年绿，开尽心香不是花。

灵儿过世数月逢生辰遥寄
天涯空自抱冰心，郁郁双眉秋水沈。一样异乡君更远，清风起处白云深。
永忆大唐相识初，星眸慧黠似灵狐。人间转瞬深冬矣，天国今宵有雪无？
零落知交怅惘浓，每从别处望相逢。迩来心事无由诉，寂寂云山雪未融。

桃花三首次韵大年三十
呢喃燕语报春来，轻挽东风上玉阶。珍重妆容好颜色，于无人处悄然开。 
疏雨黄昏遍小村，断肠时节又逢春。与君邂逅成追忆，久锁行人欲叩门。 
蜂来蝶往任匆匆，记取流年一抹红。看淡别离心事少，开时略与落时同。 

寄问余斋主人三首
欲写春风持赠君，如何诗笔久逡巡。终须愧我才情薄，空有冰心似古人。
腕底微温玉一痕，斯人深婉始知闻。京城此夜风高否，灯火诗书总忆君。
贺兰山上白云阶，望尽苍烟共雪埋。百岁人生能几错，无由一晤问余斋。

丁亥七夕四首
清风如客过幽轩，遍索枯肠无片言。一任相思成旧册，尘埃堆积少人翻。
写到相思总黯然，寄人词句不成篇。庭前木叶旋身落，带起西风又一年。
遥想秋虫低唱平，初初偎子认双星。侬心那夜曾何似，飞过莲塘一点萤。
流光总被夜光偷，岁岁人间叹女牛。果有痴心成绝恋，肯将一错证回眸？

思乡六首
东风三月挹香尘，李夭桃次第新。春色何堪羁旅路，此身不是看花人。
四月家山风物新，再无小手摘香椿。中年纵有童心在，已失儿时一段真。
流火骄阳帆布遮，吹面微风绝似赊。颠簸吱呀人欲困，悠长乡路过驴车。
风尘久历厌劳形，望里鸿泥乱似星。幸有别枝簪夜月，湖山一梦眼犹青。
对面青山似可呼，盘桓云迹转头无。游心不抵乡愁袭，忍向竹林听鹧鸪。
童年最忆是深冬，呼啸窗前听北风。番薯偷埋香满屋，星星寒夜一炉红。

次韵月明三首 
萦耳乡音似已微，当年乳燕各飞飞。阿谁记得青砖屋，老树春来深一围。
莫怨春光今岁迟，东君情绪不关诗。轻寒散尽风初暖，一树绯红抱蕊时。
涌夜心潮奔似雷，翻成追忆浅深杯。愚痴若此何堪醉，几度相思去又回。

咏物一组

剑：千年寂寞属昆吾，紫气干星废万夫。漫道黄沙天莽莽，锋含霜雪觅龙屠。
　　
雪：瓣瓣冰心碎玉攒，梅香随我过阑干。逐风动处花光舞，魂共月明千里寒。
　　
影：灯前月下自娟娟，暗地浮生亦可怜。荏苒花枝秋千架，偶从旧句忆张先。
　　
雁：浅水白沙芳草堤，云天望断久迷离。江南纵是风光好，一段乡愁放不低。
　　
泪：香罗湿透亦难收，但减朱颜不减愁。点点相思谁得见，此生只合背人流。
　　
戏：多情争奈扮无情，邂逅传奇演不成。独角生涯殊倦矣，几时对手是卿卿？
　　
多：串串藤花压绿萝，接天莲叶隐菱歌。未名野菊开成海，暮雪飘飘飞满坡。
　　
岐：最终焉得是初衷，所获于期总不同。前路风沙看又满，相逢一握各匆匆。
　　
酒：扫俗勾诗赖一觞，陈香爱向窖中藏。樽前休说鲈鱼美，醇味撩人我欲狂。
　　
月：一弯描似美人眉，少见丰盈多见亏。许是冰心无所属，年年辜负彩云追。
　　
心：片片忧伤劫后灰，经年萧索积成堆。夜来总似风吹雪，用尽相思挽不回。
　　
马：昨夜依稀柳色青，蹄声得得入风轻。飘然一骑春衫远，知是阳关第几程？
　　
红：葡萄美酒夜光杯，粉面樱唇品几回。雪后乾坤千里白，为君看取一枝梅。
　　
夜：拥灯心绪不成眠，淡淡茶香袅袅烟。浅忆成歌深怅惘，流光绕指永如年。
　　
刻：中夜相思蚀骨新，思君深浅总难匀。心舟痕迹能磨灭？已失当年失剑人。
　　
铸：前身记我乃黄沙，苦恋卿卿困作枷。块垒浇平惟铁水，初心捧出是钢花。 


无题四十四章

自注：柳条微荡意纷纷，水色幽深日影昏。写就相思千百字，经风一抹了无痕。

欲望瑶岑远不禁，春来岸水任风侵。此心何似湖边草，一寸相思一寸深。

午后阳光下绿柯，流莺深处独经过。风来漠漠春如海，一捧落花离绪多。

初发春花自静妍，并肩一立远尘烟。清风过处谁微笑，顾子眉端亦淡然。

久聚相思成块垒，一春疏雨醉难消。梦乡惆怅桃花水，昨夜回时又涨潮。

犹记初闻双鲤鱼，心旌摇荡复唏嘘。宁疑此说非传说，遂守芙蕖傍水居。

一样南风五月初，云中雁字倍萧疏。望空笑我多情语，尽是痴人咄咄书。

钟情底事易糊涂，旧梦沈沈久未苏。偶听蛙鸣惊入夏，相思今岁许浓无？

与君分处即天涯，漂泊相思付酒家。七月街头深一瞥，忧伤开过合欢花。

衣箱轻启淡香薰，别有幽怀未示君。众里为教先识我，年来所置尽青裙。

炼字谋篇枉费功，短诗何及别怀浓。空窗一夜千丝雨，织到相思第几重？

生涯输与未残棋，困入相思久亦迷。一局风云谁妙手，初心劫后不堪提。

总有微情别后增，卿言好梦梦何曾。凄凉灯影伤心卜，犹向书中觅永恒。

风月千年纸上空，云烟一禁愧词穷。何当遗我生花笔，写出相思句句工？ 

相思郁久豁然舒，转忆心田种豆初。几许忧伤归浅笑，青青一树叶扶疏。

君心一例是难猜，写遍相思未释怀。子夜谁歌断肠字，低回仿似故人来。

又倚新秋忆旧欢，凭窗心事各波澜。君原少赋相思句，我为情深落笔难。

有所思兮何处寻，故人心似冷秋深。疏窗枕上无明月，吟彻相思雨作琴。

化身成雨又如何，终在行人伞外过。梦底清欢追渐少，思君情绪有时多。

总有相思逐酒生，倾心那复计输赢。纵横意绪怀君夜，十丈愁城百万兵。

零落音书亦久违，此身惟剩劫余灰。为谁强作轻盈舞，舞碎冰心瓣瓣梅。

尘封旧事为君开，检点相思细剪裁。栩栩悲欢如梦羽，悠悠飘过菊花台。

一曲归人枕上听，余音断续睡犹醒。烟村深处潇潇雨，滴碎春心不肯停。

云魂雪魄与尘疏，白发江湖转及初。历历甘酸君莫问，情之一字怎生书。

用尽相思浑不知，千回百转一行诗。双眉只为逢君展，更有何人似我痴。

一任心香委作泥，相思河畔草萋萋。梦中谁失铃兰籽，午夜花开瓣瓣低。 

说与春风亦可哀，初苗未记几时栽。如兰心事含苞久，恐扰萧郎不敢开。

已惯思君至夜深，侬心落落寂如尘。偶于梦末学飞雪，为有行人似故人。 

去去烟波念酒徒，相思千斛对愁沽。别君我自优柔甚，苦笑诗情涩欲无。

年来冷暖渐关心，一触相思感不禁。我自输君怀抱广，君应输我用情深。

破空烟火似流星，如幻莲花开几层。往事经年逐风远，高台一夜梦成冰。

坐对空窗啜雨前，香生水气淡如烟。旋杯不尽新茶味，独有思君似去年。

春风多事入萧斋，摇落清光月满阶。许是天心亦疏懒，远人归梦未安排。

檐角风铃曳不停，江南三月短衫轻。想君亦坐春风里，一夜相思絮满城。

一别斯人云水迷，夜长如昼梦何栖。清甜能减愁滋味？众果尝余独厌梨。

清宵有待未蹉跎，卧看空花下梦柯。一枕春寒君共否？相思著雨晚来多。

相思应许记忧伤，代入流光不可量。一伞江南三月雨，曾谁谓我素衣香？

案头杯水认微尘，花外夕阳萧索深。一自别君霜叶老，至今犹怕写秋心。

相思写尽尚余痴，情到深时每自疑。陌上花开花复落，与君各失半生期。

过了今生不信缘，心声哪得到君前。街边梧叶携秋落，始觉相思又一年。

相思织就网恢恢，陷落方知不可为。万缕千丝归一叹，此身堪笑复堪悲。

瑟瑟秋风霜满枝，情枯如叶落多时。阿谁信步中庭过，拾起前尘一页痴。

尊前欲说总无凭，梦底相思泪染成。夜夜心灯燃作烬，伴君无梦到天明。

绮怀泰半已删除，似可重回未遇初。一曲赫然思想起，知君于我不曾疏。

凉宵我坐月明中，君共相思住软红。纵使余生无所忆，白头犹是旧春风。
 

