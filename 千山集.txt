《千山集》诗部[议精]寄张德云  98、3、8
故人长不见，独坐嫩寒天。
恨少梅花寄，相思又一年。

归乡作  98、3、19
汤山到处无杨柳，万一春来不可寻。
昨到河西惊树色，顿思行迹负光阴。

春雨感事  98、3、19
十年流寓走车船，卷册相亲箧笥寒。
柳眼初开春乍入，乡心未展梦先残。
人情只在闲中觉，世事偏于小处难。
即今风雨惊春日，独坐思人意兴阑。

寄人  98、1、1
故国青山远，天涯旧梦长。
所愁归遇地，便是别离乡。

春日偶成  98、3、31
一春风更雨，燕子故来迟。
花好闲时觉，情深暗地知。
   
幼时常居姨家，屋后有菱芡塘，今夷为田。忽思及，乃记  98、4、11
芡叶如盘密生刺，后塘暑劲群儿戏。
鸡头果熟放牛时，满把赠人夸本事。

春行偶成  98、4、14
静日临苔春有影，风枝起浪绿无涯。
不尽芳华谁惜取？独行人看满天花。

宴友人家,酒后作 98、9、8
盆里群山架上萝，人家别有小山河。
风来花影凭帘动，雨后诗情比墨多。
尽日驱驰身尚在，此时彳亍意如何。
只堪对月休耽酒，已觉华年似掷梭。

宿金陵，夜游汉中门 98、9、10
乐安驿对汉中门，灯照残垣夜色新。
独坐无妨看车马，一城风月属他人。

宿秦淮  98、9、13
后来惭杜牧，前去宿秦淮。
歌罢愁难罢，人来我亦来。

秋空  98、9、16
镜天无影琉璃净，碧海停波玉色深。
望久浮云成散漫，此时欲语已无心。

自示  98、9、16
皮囊倒尽始天真，欲豁胸怀纳万人。
行世懒防山被水，前生疑见海扬尘。

秋行堤上  98、9、22
长堤风静水无纹，照影流云变幻频。
到此方知鱼极乐，能于水底见天真。

河西村  98、9、22
柳满孤村草满洲，前河水接后河流。
昨天午后一场雨，遍地儿童找散牛。

十二月三日初雪寄二兄  98、12、3
无故怀君落雪天，归思更著一重寒。
十年旧梦行槐径，千里新愁隔柳滩。
客信休言凡事好，乡蔬不减每回鲜。
家人此日拥衾坐，已预期程数旧年。

忆河西村  98、12、17
(一)
村路沿河到此长，行人多爱柳风凉。
群牛散漫无人牧，无数荷花压野塘。
(二）
门前旧种五株槐，四月清风爽气来。
今隔河西三百里，不知花更为谁开？

忆河西村  99、1、18
(一)
桑葚留红藕作花，鸣蝉未罢又鸣蛙。
何时夜半随萤火，再到河西队里家。
(二）
故园当与旧时同，曲岸高堤尽日风。
我欲轻舟随逝水，何时月照大江中。

偶成  99、4、9
千田邻屋不须珍，百劫经身岂是贫。
此地青山非属我，看山只我一闲人。

感怀  2000、2、16
独眠清咏妨人梦，众坐无言减客欢。
明朝归去谒杨柳，家在河西山水间。

寄人  2000、2、25
寻春怀远事全虚，长笑诗囊累蹇驴。
游客莫从楼上望，美人多在画中居。

自嘲  2000、3、13
书生自小爱英雄，水浒瓦岗气概同。
今日生涯依笔砚，犹教稚子认关公。

看花二首  2000、3、21
(一)
南陌东郊照眼红，轻尘迭骑趁游踪。
年年不管梅花落，一到开时万巷空。
(二)
夭桃无复旧风华，渐觉长林日影斜。
莫道飘零春不管，春归犹自早于花。

禅诗二首  2000、3、22
(一)
睡起倚柴门，空心残照里。
流水带寒烟，秋风吹不起。
(二)
茫茫淼淼九江横，何日轻舟渡此生。
偏向众生欢喜处，一篙撑破满河灯。

思乡作  2000、4、11
垂杨三月乱飞绵，行客思家不可还。
闲下楼头看墙角，野花无主斗春寒。

题《线描鸢尾》  2000、4、16
酒后心情纸上功，懒同俗子说英雄。
且留花影春风下，不惜今生做画工。

紫藤  2000、4、17
香流三径树，花卷一庭风。
棋罢人心淡，春深日影浓。

有感  2000、4、23
欲上黄河万仞山，相招今古戍人还。
只愁车马无寻处，却下长江万里船。

筵上曲  2000、4、26
请奏鸣琴助酒威，当筵赢得笑颜回。
已轻弄月吟风手，莫放雕花剔玉杯。

将画芍药，先作此诗  2000、5、4
多情无力写花真，辜负人间上上春。
有此闲情无此恨，一生羡煞养花人。

芍药  2000、5、5
朱腮粉面怯新妆，一朵盈盈散晚香。
曾记后楼初见日，深心犹锁护春光。

题《线描蝴蝶花》  2000、5、5
轻衣曾晾楼前日，弱翅难禁院里风。
定是盈盈娇舞罢，一枝安稳驻游踪。

思乡作  2000、5、5
相别相逢几度春，清朝独坐暗销魂。
试与绿槐报消息，一样开花莫待人。

题《线描葡萄藤》 2000、5、5
他年定重攀云手，今日休轻卧地枝。
虬龙气象飞腾意，俯仰蜷伸自有时。

自况二首  2000、5、12
衣粮事业碍相思，醉梦生涯过后知。
投笔为贪清夜坐，忆人多在月明时。

寄庄永明  2000、5、12
十年尘土鹑艘拢已惯孤游不忍归。
若到河西看春水，教人还忆少年时。

自示  2000、5、18
独坐空堂尽日悲，一生无事即无为。
何人会得光明意？佛爱燃灯鬼爱吹。

酒后  2000、5、18
正欲狂歌人已醉，才逢春色梦先回。
闲抛笔记听微雨，赢得萧萧两袖垂。

寄庄永明  2000、5、18
酒时意气千军少，棋罢襟怀百事空。
淮水不连江上路，一人身在万人中。

夜坐  2000、5、24
衣前香烬落参差，天外山河不可思。
碧草拥阶星伴月，扬雄赋罢闭门时。

寄庄永明  2000、9、4
十年沧海一杯轻，淮水吴山隔弟兄。
今日思君明月下，门前独树起秋声。

思乡二首  2000、9、20
(一)
远怀故国千林树，极目秋空万里云。
如此江山归不得，三桥明月与谁亲？
(二)
莫向游人问故乡，关河萧索客途长。
前身合是无枝鸟，解踏清秋满地霜。

秋思  2000、9、25
新秋风雨上楼寒，谢尽红薇听尽蝉。
一晌清愁谁与共，凭栏看久失青山。 

太平北路遇卖笛人吹笛  2000、10、6
行时缓缓笛随身，停处潇潇雨洗尘。
吹过重街人不识，车声历乱满秋晨。

归思　2000、12、25
门外青山落照斜，晴烟渺渺淡归鸦。
今秋游兴输多少，恰似春风别后花。

寄庄永明  2001、4、21
昨夜东风绽柳芽，今朝便恨路途赊。
君来已落槐花后，莫更迁延待藕花。

中秋寄庄永明  2002、中秋
楚天应落叶，吴水已平波。
别后棋须少，话余酒尚多。
十年惭北路，一梦怅南柯。
宜记中秋夜，休听水调歌。

寄庄永明  2003、2、10
问君归计在何时，晓雾寒云罢梦思。
尽日觥筹原未足，一身风雪过江迟。

寄张德昀  2003、11、14
万里行踪寄笠蓑，十年车楫走山河。 
如今老大游思少，一任秋山落叶多。

清明归家一日即别  2004、4、14
十年尘土鹨律眩千里车轮识故乡。             
道转荷田看春水，人归柳陌立斜阳。      
风前醉醒三更月，花底吟残一树香。
苦恨明朝天外路，不堪愁悴与离伤。  

晚行榴径  2004、6、6 
罢笔思消倦，银灯欲上时。
行来花满地，坐到月临枝。
向老心徒壮，将归岁已迟。
还同石榴树，一世待秋期。

归乡作  2004、6、8
尘嚣远过六朝城，客思初安一日程。
未到河西心已动，藕花新出野塘清。

无题  2004、6、22
欲老朱颜倩扇遮，临妆懒补旧芳华。
帘间密语猜双燕，门外春愁问落花。

酬庄永明暑假招游 2004、6、25
容颜一见一回惊，但道虽癯不碍清。
远信又催人避事，轻舟欲载雨兼程。
经年未试单挑酒，若醉须生并辔情。
转恨不如年少客，联车广陌博狂名。

咏兰  2004、6、28
幽心岂许蝶来传，想象空山不纪年。
移入名园清尚在，但愁已失一重烟。

自况   2004、7、1
出无车马食无鱼，困似梁鸿寄寓初。
四季长耽无厌酒，十年不读畅销书。
雕虫刻鹄朝朝倦，艺菊栽梅事事虚。
源里桃花归汉晋，此心犹自慕樵渔。

将别寄落花风雨、孟依依、月依然 2004、7、6      
浪游曾不解雕鞍，归思如云暂下坛。   
不向陈登借床卧，曾同王粲上楼叹。   
一生肝胆销磨久，万里风华想象难。   
隔日文心能变否，烦君细审旧诗翰。

五排  归乡作  2004、7、13
别客高城远，停车落日黄。西林归鸟雀，东甸下牛羊。
二十年曾住，寻常事未忘。镇当江侧畔，家在水中央。
清夏林阴重，中宵月影凉。堤流每平闸，路柳半环乡。
燕子来新舍，梨花映老墙。浣衣鱼跳埠，打麦鸭登场。
六月山洪至，一村渔艇忙。沿河堆土障，联筏代河梁。
整日无匆迫，随时有贮藏。人人皆野老，语语尽家常。
虾蟹分菱藕，椒盐换醋姜。槐杨当户碧，瓜果满田香。
游鹭翔清沼，风荷压野塘。谁能当此景，肯不恨他方？
已怅归期促，难禁别绪长。稻粱谋十载，寓寄酒千觞。
闹市东西肆，高楼上下堂。相交言似雾，晤对面如霜。
世味欺诗味，灯光杂眼光。人情非我志，物议触官腔。
生小如豚犬，何曾识凤凰。我嫌人老辣，人笑我张狂。
我本多情客，谁为解语娘？而今将白发，从此远红妆。
觅句思新语，开篇仍旧章。垂头梦山水，敛手忆潇湘。
有债先闲却，来钱便散将。天涯书懒寄，故旧讯难详。
笔砚唯生计，丹青废本行。应惭人所贵，已失性之良。
渐近家门怯，独凭桥柱望。独来还独去，重到便重伤。
远看池中藕，还依屋后杨。山形犹隐约，暮色已微茫。
别路连天外，少年在眼旁。乡行如陌路，旧梦是原乡。
逝岁如过隙，前途欲任缰。从来大天地，不问小沧桑。

闲行偶记  2004、8、3
别有花时不可寻，偶逢林樾息烦襟。
三生旧梦随云散，半日清闲被鸟侵。
乡思忽如春水涨，世情仍似暮烟深。
也知归去家山好，已敝貂裘未剩金。

塘上作 
(一)  2004、8、4
久迷浦溆萦回路，乍识莲蓬隐蔽香。
容与兰桡归不得，轻衫正爱水烟凉。
(二)  2004、8、5
闲逐蜻蜓到水涯，借人舟楫赏荷花。
偶然心被游鱼恼，恨不能将水作家。

莲蓬　2004、9、1 
花零叶落瘦成拳，九眼齐开独向天。
水蚀风侵香未老，苦心留待木兰船。      

夜归　2004、9、5
归心酬望眼，远道认孤檠。
唤渡舟移影，穿林鸟息声。
月明人独候，酒冷箸双M。
遥念千家梦，犹多万里程。

秋分夜  2004、9、23
树影侵帘入，蛩声隔壁闻。
不须愁梦短，今夜已秋分。

过涡河桥  2004、10、7
桥边渔艇系垂杨，桥下清波漾夕阳。
半日流连缘底事？此间风物似家乡。

感秋  2004、11、3
白云冉冉过芦乡，黄叶萧萧下藕塘。
万物临秋皆慕静，一身将老尚为郎。
人因避事从来简，心为联觞不断狂。
天地无私年有限，休怜枯草被寒霜。

老井  2004、12、1
丝牵绳锯石犹存，滴水长滋碧藓痕。
每到天寒怜浣女，与人清净性常温。

赠孟依依  2004、12、2
曾轻世上假文章，酒后题诗动满墙。
莫向人间逢谢女，恐于天壤薄王郎。

次韵菊菊寄李八郎　2004、12、17
坐到挑灯人寂寂，行来踏月影珊珊。
芳尊欲举先停手，李八奇诗久未看。

晓行宁滁道中　2004、12、20
迷津断路欲何依，山水苍茫失四围。
冬渡清滁冲白雾，晓行江浦润青衣。
关心始觉人情重，放眼真疑天地微。
行到晴明寒未尽，丝丝云气聚还飞。

明日归家，晓雪偶成  2004、12、30
长时看雪心成蝶，镇日言归口胜鹃。
却恨有人归去早，一行足印在余前。

咏人雾中窗上划字  2005、元、21
水痕依约透灯光，姓字书成玉指凉。
此意须防人晓得，揩时又恐泪淋浪。

寄秦小妹  2005、3、5
乍见新词三拊掌，重提旧事一扬眉。
平居不觉英雄老，近日声名属阿谁？

梅花落寄秦小妹  2005、3、5
老去芳华益自珍，天融冰雪起凡尘。
此身毕竟非桃李，已惯孤寒不惯春。

和岳不群隐士诗  2005、3、5
华岳仙人白鹤姿，但传妙法不为师。
养生自有先开眼，适道应无久锁眉。
著手即成消劫势，观心犹似在山时。
闲人莫信僮儿指，近日谈棋未采芝。

春雪感事  2005、3、13
花且安禅莫上堂，人间尚未界炎凉。
一年已定清贫色，二月空传寂寞香。
物尚随时知进退，人于何处择行藏。
东君袖手容风雪，春事凭谁作主张。

寄霜天晓  2005、4、14
万里清游未系缰，寻源只遇落桃香。
倘能觌面应知朴，岂待传杯始放狂。
舌战心游皆不厌，神交路遇莫相妨。
今春独异前春处，夜坐无人寄锦章。

咏榴花  2005、5、12
起夏除春志已酬，人间半是赤兜鍪。
身逢两季风云世，气压一时花鸟俦。
既许将身凌艳日，还期携子赴清秋。
等闲车马休相扰，正聚明珠作远谋。

赠别慕容  2005、6、1
湖海元龙气未除，兼人才调与时殊。
长疑心逐游鸿去，不信身由天子呼。
璧以卞和成绝价，人因范蠡重江湖。
刘郎去后桃花少，复至能逢道士无？

述怀　2005、6、25
十年紫陌罢鸣珂，眼外人情近若何。
万里思鹏游北海，一身随蚁入南柯。
登仙刘向传经少，投阁扬雄识字多。
映雪囊萤成底事，余生有日足蹉跎。

夜雨寄庄永明　2005、7、11
独坐空堂影伴身，翻枝风散鸟呼邻。
思人顺忆千江水，蓄志平添三尺尘。
诗咏玉台名易假，酒依金谷量非真。
万般不抵今宵雨，一点清凉世共珍。

近与同学通话，屈指十二年未见  2005、8、5
(一)
长年沧海放轻舟，未见蓬洲见蜃楼。
一榻诗书容我老，千山风雨感君游。
欲消尘梦偏遗鹿，尽弃机心仍失鸥。
两处孤怀原不异，故园花木共因由。
(二)
久别诚知语胜金，即思前事似身临。
当时不惜平常见，今日还劳特地寻。
万里南云通旧路，十年北客带乡音。
新年若许同杯箸，再忆花时岁月深。
(三)
五十鸾凰皆有树，除君与我两单飞。
同言同意今方觉，俱寻芳草趁斜晖。

七夕  2005、8、11
纷纷鬓发触流萤，看尽微云河汉清。
坐久真疑星欲落，千门阒寂一灯明。

暮归偶感  2005、8、23
车流人海独逡巡，私语双双过我频。
一伞长街行不尽，方知秋雨属他人。

赠霜天晓  2005、8、30
天外闻君唱竹枝，水寒山冷月迟迟。
潇湘若为离情计，争忍留人到此时。

门外梧桐  2005、12、04
凤凰何日集庭前，一树空含万古烟。
门户萧然非殿宇，天时肃杀绝蛩蝉。
雨深叶烂鸳鸯瓦，露冷枝依子母椽。
明日斧斤知不免，爨材信美孰加弦。

和苏曼殊本事诗十首 2005、12、07
(一)
当年击楫意嫌轻，自许龙泉半夜鸣。
今日闻鸡慵起舞，坐调春雨入钿筝。
(二)
灵芝带雪岂宜煎，只恐长生损自然。
却怪钱塘圆泽老，三生不足了尘缘。
(三)
论情谁可作吾师，千种回纹万种丝。
一样吹箫思弄玉，人名萧史我名谁。
(四)
每逢东道时留饮，长效西邻渐善颦。
儿辈自谋天下事，剩将风月置闲身。
(五)
偶来花底坐吹笙，又似前回两泪盈。
自有春愁抛不尽，袈裟著破可移情？
(六)
萧寺长空愁止酒，名园屡过懒题诗。
不应偶记樱花岁，偏趁秋风落叶时。
(七)
少日曾将心作茧，老来欲放鹤归云。
恐生一念成魔障，早觅严箱锁茜裙。
(八)
久鸷斐舅季煌粒几时青冢纳孤魂。
余年修得无风起，不使人间见水痕。
(九)
逢人不语但吹箫，心似秋江暗起潮。
谁信毒龙禅可制，梦中身又过蓝桥。
(十)
自入林泉觉身轻，谈经余事敢称卿。
此心已负当时我，酬君瓶钵谢琴筝。

寄孟版  2005、12、12
微吟每恨客相妨，何日独薰荀令香。
旷世无人知小李，余生有意效蒙庄。
花间梦少蝶难至，闾里氓多身易藏。
倾盖逢君歌一曲，他年招手恕相忘。

有感 2005、12、15
宦游至老不归田，更向君王借玉鞭。
天下已劳杨相国，筵前岂缺李龟年。
深承恩泽难辞旨，强赋清平竟造巅。
学道平生惭子晋，一箫一鹤便成仙。

步韵采采卷耳  2006、3、24
高楼风雨入残更，春冷长封鸟雀声。
心事不唯今怅怏，文章最怕老峥嵘。
更无乐土藏花阵，自铸愁城拒酒兵。
何似闽南校书女，吟诗振起五弦鸣。

(附采采卷耳原诗：
1月3日读醉版木兰花和摸鱼儿有寄
斯人高咏月三更，掷笔江湖作楚声。
客里生涯堪慰藉，文中况味各峥嵘。
风流处似黄山谷，慷慨时同阮步兵。
我亦胸中有丘壑，何时弹铗起龙鸣。)

答魏文短信  2006、4、8
闲中万事任迁延，深羡王乔早作仙。
自许驽骀长恋豆，尚堪驱使未归田。
不知有汉干秦事，甚欲无人碍我眠。
君问蓬山春讯息，可能青鸟晚传笺。

悼门前石榴树　2006、7、12
卜居欣所遇，春夏赏明妆。
袅袅枝承月，珊珊影画墙。
思从今日少，心为此君荒。
纵有三千咏，因君减一章。
（单位新建住宅，所居旧屋遭拆除，门前石榴树亦不免于删刈）

红薇  2006、7、16
矜开安得比春红，寂寞庭园绿影浓。
密叶无人孰倾盖，细花对影自为容。
倦游风止柔枝静，惜语莺归迟日慵。
陂泽芰荷成盛会，同时不得一相逢。

无花果  2006、7、17
自爱芳容隐迹深，一生不受暗尘侵。
但将艳色祛除尽，蜂蝶同时不驻心。

夏日竹枝词  2006、7、20
芦笛长吹只一腔，柳冠虽戴不遮阳。
忽然鞭得牛如马，暴雨追人欲过江。

闻零落生日补寄  2006、8、20
三载逢君语未周，一封今寄旧盟鸥。
寿君词赋吟残夜，赠远芦花选尽秋。
曾客梁园思独报，每逢山水忆同游。
遥觞长乞如松愿，珍重奇情莫便休。

学诗杂感四首  2006、9、23
(一)
甫得新诗百遍吟，欲教一字敌千金。
谁知杨柳依依句，妙在寻常不费心。
(二)
兴会诗成许自矜，醉中题壁与书屏。
醒观字字非前意，洗墨真思耗北溟。
(三)
堪憎得句太风华，一字吟销数盏茶。
始幸从前非了了，有人道我老弥佳。
(四)  2006、9、24
诗中雅俗半因人，万象皆存一点真。
写得桃花成上品，胜于梅竹旧精神。

偶成  2006、9、27 
重过江城细雨天，少年心事邈如烟。
当时忆有人同伞，一雨分淋左右肩。

元旦作  2007、1、1
一年锦绣已成灰，腊雪依然望不回。
水落泥痕缘石上，林空天色透枝来。
暂无花鸟妆天地，且蛰龙蛇静九垓。
春气正须勤长养，预思新柳趁寒栽。

自感  2007、6、29
谁识华堂旧少年，寄情文字散如烟。
千山冥漠身何属，一梦深沉境已迁。
杯酒残销春意绪，片言强记水因缘。
无关世事惟关己，老读陈王白马篇。

寄孟版  2007、7、1
首页依然是菊斋，一年能有几回来。
园中佳卉成新景，榜上闲名聚落灰。
乐事输人转思蜀，常情近老倍伤才。
随缘计久疑将废，独夜长吟试举杯。

梅雨遣怀  2007、7、7-9
雨过微闻泥草香，虫吟纵思入天荒。
一从春去无多兴，除却清风此夜凉。

青山终日对相望，破闷聊凭酒一觞。
枕上遥知风雨过，蝉声无数噪斜阳。

尽夕粉墙腾烛影，中宵青瓦走惊雷。
老夫兀坐如生铁，驻笔相期风雨来.

苦竹行  2007、7、16
楼前一竿竹，新叶拂危栏。
簇簇青犹嫩，离离粉未干。
连宵大风雨，伏地作龙蟠。
岂不伤孤直，绳丝欲救难。
西山闻竹海，百亩势漫漫。
秀自群中出，下之差可安。
惜无天赐所，竞命苦多端。
我为刊残梗，露零沾指寒。
矫然神不损，枝叶起阑珊。
来日旁生节，应能出树冠。

寄霜天晓  2007、8、1
万里迎君酒一觞，秦淮烟水记苍苍。
久期此会欣同道，才共登临忽异乡。
山势虚连云海阔，窗形仄限月华方。
遥知踪迹无南北，何日归程复驻缰。

登山偶感，留作中年写照  2007、9、25(中秋)
青山相对忆芳年，刹那心迷楣叛獭
极目无非天万里，回头仍是万重天。

绝句两个答孟版　　2008、8、5
(一)
满目山河无处行，昔言今意两难凭。
别来惟有君依旧，偶一关心到晓灯。
(二)
曾道天涯胜比邻，心情况复过青春。
愁君梦比相逢早，眉目如何辨万人。

(附孟版原作：
梦至南京访醉版二首
恍然广袖御风行，露槛云阑若可凭。
下瞰江城明月里，万家来认读书灯。

乌衣门巷莫愁邻，行遍秦淮十里春。
也似尘寰终不遇，漫玉树想斯人。)

思乡偶成  2009、4、13
雨滑垂塍草，泥粘渡沼萍。
异乡衫履倦，赤足想平生。

倒次韵答踢馆兄 2009、5、7
语隔天涯事隔尘，微君谁解此情真。
未成珠玉狂搜句，自厌簪缨早避人。
青眼畏逢良友赠，冰心已让少年纯。
凭君莫问穷通理，架壁图书寂寞因。

正韵重答踢馆兄 2009、5、11
春逝花空莫问因，墨云新夺碧天纯。
凉知雨近思穿屋，醉觉山倾欲傍人。
万事难容身不老，一生长做梦如真。
今宵莫与清风话，静待心生沧海尘。

